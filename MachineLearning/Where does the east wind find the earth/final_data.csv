content,label
瑞日初迟，绪风乍暖，千花百草争香。瑶池路稳，阆苑春深，云树水殿相望。柳曲沙平，看尘随青盖，絮惹红妆。卖酒绿阴傍。无人不醉春光。有十里笙歌，万家罗绮，身世疑在仙乡。行乐知无禁，五侯半隐少年场。舞妙歌妍，空妒得、莺娇燕忙。念芳菲、都来几日，不堪风雨疏狂。,写景抒情
荆溪清晓。问昨夜南枝，几分春到。一点幽芳，不待陇头音耗。亭亭水边月下，胜人间、等闲花草。此际风流谁似，有窝诗老。向虚檐、淡然索笑。任雪压霜欺，精神越好。最喜庭除，下映紫兰娇小。孤山好寻旧约，况和羹、用功宜早。移傍玉阶深处，趁天香缭绕。,写景抒情
雪压小桥溪路断。独立无言，雾鬓风鬟乱。拂拭冰霜君试看。一枝堪寄天涯远。拟向南邻寻酒伴。折得花归，醉著歌声缓。姑射梦回星斗转。依然月下重相见。,送别题赠
天末残霞卷暮红。波间时见没凫翁。斜风细雨家何在，老矣生涯尽个中。惟此意，与公同。未须持酒祝牛宫。旁人不解轻蓑意，犹说黄金宝带重。,人生感怀
春又老。愁似落花难扫。一醉一回才忘了。醒来还满抱。此恨欲凭谁道。柳外数声啼鸟。只恐春风吹不到。断云连碧草。,思妇闺怨
白雪梨花红粉桃。露华高。垂杨慢舞绿丝绦。草如袍。风过小池轻浪起，似江皋。千金莫惜买香醪。且陶陶。,写景抒情
小院桃花，烟锁几重珠箔。更深後、海棠睡著。东风吹去，落谁家墙角。平白地教人，为他情恶。花若有情，情应不薄。也须悔从前事错。而今夜雨，念玉颜飘泊。知那里人家，怎生顿著。,思妇闺怨
可惜香红。又一番骤雨，几阵狂风。霎时留不往，便夜来和月，飞过帘栊。离愁未了，酒病相仍，便堪此恨中。片片随、流水斜阳去，各自西东。又还是、九十春光，误双飞蝶，并采游峰。人生能几许，细算来何物，得似情浓。沈腰暗减，潘鬓先秋，寸心不易供。望暮云、千里沈沈障翠峰。,人生感怀
暮檐凉薄。疑清风动竹，故人来邈。渐夜久、闲引流萤，弄微照素怀，暗呈纤白。梦远双成，凤笙杳、玉绳西落。掩帷倦入，又惹旧愁，汗香阑角。银瓶恨沈断索。叹梧桐未秋，露井先觉。抱素影、明月空闲，早尘损丹青，楚山依约。翠冷红衰，怕惊起、西池鱼跃。记湘娥、绛绡暗解，褪花坠萼。,思妇闺怨
苦春宵漏短，梦回晚、酒醒迟。正小雨初收，馀寒未放，怯试单衣。娇痴。最尤处，被罗襟、印了宿妆眉。潇洒春工斗巧，算来不在花枝。芳菲。正好踏春，携素手、暂分飞。料恨月愁花，多应瘦损，风柳腰肢。归期。况春未老，过南园、尚及牡丹时。拼却栏边醉倒，共伊插满头归。,写景抒情
心事知谁许。政吾曹、辞弄翰，邀凉蠲暑。节物於人俱可喜，今夕渠偏媚妩。笑曝腹、书生风度。河鼓天孙非世俗，纵惊云、急雨休轻诉。忆倾盖，便如故。良辰欢意宽离绪。称仙家、瑶台缥缈，霓裳掀举。应想尘寰空怅望，月路谁曾隔阻。是处有、绮窗朱户。我爱五湖烟水阔，待扁舟，寻到机处。访婺女，共女。,送别题赠
玉奴招手。来看前山琼琢就。透骨侵肤。似恁清寒更有无。春工纵巧。只许梅花称独妙。花底逢人。逐马银杯误认真。,写景抒情
要相逢。恰相逢。画舫朱帘脉脉中。霎时烟霭重。怨东风。笑东风。落花飞絮两无踪。分付与眉峰。,送别题赠
朱门映柳画帘垂。门前闻马嘶。主人新著绿袍归。天恩下玉墀。凭翠袖，拈花枝。劝教人醉时。请君听唱碧云词。倒倾金屈卮。,送别题赠
乐事无过新岁，生辰恰占元宵。湄湘台下有欢谣。令尹风流年少。暂借牛刀凫，宜参豹尾鸡翘。政成三异合归朝。试目天边紫诏。,咏史怀古
佛赞西方经现在。广长舌相三千界。为要众生生信解。临终迈。不修净业犹何待。七宝池塘波一派。莲华朵朵车轮大。华内托生真自在。分三辈。阿跋致长无退。,咏史怀古
隐隐轻雷，雨声不受春回护。落梅如许。吹尽墙边去。春水无情，碍断溪南路。凭谁诉。寄声传语。没个人知处。,送别题赠
蘅皋向晚舣轻航。卸云帆、水驿鱼乡。当暮天、霁色如晴昼，江练静、皎月飞光。那堪听、远村羌管，引离人断肠。此际浪萍风梗，度岁茫茫。堪伤。朝欢暮宴，被多情、赋与凄凉。别来最苦，襟袖依约，尚有馀香。算得伊、鸳衾凤枕，夜永争不思量。牵情处，惟有临歧，一句难忘。,送别题赠
别日常多，会时常少天难晓。正喜花开，又愁花谢，春也似人易老。惨无言、念旧日朱颜，清欢莫笑。便苒苒如云，霏霏似雨，去无音耗。追想墙头梅下，门里桃边，名利为伊都忘了。血写香笺，泪封罗帕，记三日、离肠恨搅。如今事，十二楼空凭谁到。此情悄。拟回船、武陵路杳。,送别题赠
蓬山学士文章伯。尊前风味谁能敌。新觅似花人。添成小院春。玉纤呵翠袖。满劝金杯酒。寿酒莫辞斟。酒深人意深。,送别题赠
万籁寂无声。衾铁棱棱近五更。香断灯昏吟未稳，凄清。只有霜华伴月明。应是夜寒凝。恼得梅花睡不成。我念梅花花念我，关情。起看清冰满玉瓶。,思妇闺怨
推枕闻鸡，正怪得、乾坤都白。元是有、福星临照，至和薰出。缘饰夜城疑不夜，弥漫色界成无色。更词、巧欲夺天葩，尤殊特。貂帽拥，寒何力。羔酿举，情何极。欠开樽细挹，梅花标格。十万铁衣冰到骨，祈天只愿王师息。想家童、日办剡中舟，溪头立。,思妇闺怨
趁梅寻得水边枝。独棹渔船却过溪。人似玉，醉如泥。闲歌五色线中诗。,写景抒情
琼妃卧月。任素裳瘦损，罗带重结。石径春寒，碧藓参差，相思曾步芳。离魂分破东风恨，又梦入、水孤云阔。算如今、也厌娉婷，带了一痕残雪。犹记冰奁半掩，冷枝画未就，归棹轻折。几度黄昏，忽到窗前，重想故人初别。苍虬欲卷涟漪去，慢蜕却、连环香骨。早又是，翠荫蒙茸，一似一枝清绝。,思妇闺怨
出墙花，当路柳。借问芳心谁有。红解笑，绿能颦。千般恼乱春。北来人，南去客。朝暮等闲攀折。怜晚秀，惜残阳。情知枉断肠。,写景抒情
傍阶红药，新梢翠竹，榭阁薰风静。维神降岳，维熊占梦，姿仪玉聘。金殿趋庭，禁严衣彩，寝门温清。是宗藩帝子，天潢宝牒，当神武、侍明廷。为善先知最乐，咏诗书、存存成性。亲师讲道，华挥藻，水云高兴。一代荣观，觊尧显舜，古今难并。看青华蕊简，松乔比寿，佐南风政。,咏史怀古
藓干石斜妨，玉蕊松低覆。日暮冥冥一见来，略比年时瘦。凉观酒初醒，竹阁吟才就。犹恨幽香作许悭，小迟春心透。,写景抒情
送我匆匆行色，赖君衮衮名章。德星今夜聚清湘。岂羡瀛洲方丈。宾醉须教主醉，更长不怕杯长。凤鸣端合在朝阳。飞诏来从天上。,送别题赠
西风一叶送行舟。浅迟留。舣汀洲。新浴红衣，绿水带香流。应是离宫城外晚，人伫立，小帘钩。新归重省别来愁。黛眉头。半痕秋。天上人间，斜月绣针楼。湘浪莫迷花蝶梦，江上约，负轻鸥。,送别题赠
咳唾琼珠璀，精神冰玉寒。不求名利不谈玄。明月清风相对、自怡然。潇洒真仙隐，繁华小洞天。薰风飒飒度虞弦。更拥姬姜何惜、醉华年。,人生感怀
正月到盘洲，解冻东风至。便有浴鸥飞，时见潜鳞起。高柳送青来，春在长林里。绿萼一枝梅，端是花中瑞。,写景抒情
岁寒相命，算人间、除了梅花无物。窥宋三年又不是，草草东邻凿壁。偃蹇风前，沉吟竹外，直待天骄雪。白家人至，一枝横出终杰。寂寞小小疏篱，探花使断，知复何时发。北驿不来春又远，只向窗前埋灭。好在冰花，著些风筱，怎不清余发。补之去後，墨梅又有明月。,写景抒情
小小盈盈珠翠。忆得眉长眼细。曾共映花低语，已解伤春情意。重向溪堂，临风看舞梁州，依旧照人秋水。转更添姿媚。舆问阶上，簸钱时节，记微笑，但把纤腰，向人娇倚。不见还休，谁教见了厌厌，还是向来情味。,思妇闺怨
晚来侧侧清寒，冻云万里回飞鸟。故园梦断，单于吹罢，房栊易晓。西帝神游，万妃缟袂，相看一笑。泛扁舟乘兴，蹇驴觅句，山阴曲、霸陵道。舞态随风窈窕。任穿帘，儿童休扫。洛阳高卧，萧条门巷，悄无人到。供断诗愁，夜窗还共，陈编相照。念寒梅映水，匀妆弄粉，与谁争好。,羁旅思乡
翠竹谩连云，天风不到。帘幕重重自热恼。冷香忽至，爱惜当同芝草。井花浮碧玉，炎威扫。酒渴想东邻，忧心如捣。纳履生疑谩悔懊。未容沈李，相对尊前倾倒。报君惟短句，琼琚好。,思妇闺怨
倦客如今老矣，旧时不奈春何。几曾湖上不经过。看花南陌醉，驻马翠楼歌。远眼愁随芳草，湘裙忆著春罗。枉教装得旧时多。向来箫鼓地，犹见柳婆姿。,羁旅思乡
竹马同游，平生志、相期霄壑。今老矣，儒冠宁误，戎妆徒著。卷起鲸鲵江海事，放教禽鸟山林乐。问尚堪、舞剑渡河无，公应莫。粟可饭，衣从恶。秫可酒，茶胜薄。但此身长健，老天不错。竹院昼闲参内景，蒲团夜坐披圆觉。愿此生、无愧北山猿，西湖鹤。,人生感怀
傅粉何郎，比玉树、琼枝谩夸。看生子、东涂西抹，笑语浮华。蝴蝶一生花里活，似花还却似非花。最可人、娇艳正芳年，如破瓜。离别恨，生叹嗟。欢情事，起喧哗。听歌喉清润，片玉无瑕。洗尽人间笙笛耳，赏音多向五侯家。好思量、都在步莲中，裙翠遮。,送别题赠
江左惟公，争些子、吾其衽发。谈笑里、旄头泛扫，斗杓旋斡。投一粒丹元气转，下三数著输棋活。把晋朝王谢传同看，谁优劣。飞凯奏，清夔峡。蠲和籴，宽畿浙。有三千功行，待从头说。玉满斟长寿酒，冰轮探借中秋月。更慈帏、喜见凤将雏，添丹穴。,咏史怀古
雨点春山入翠眉。一ь杨柳作腰肢。语音娇软带儿痴。犹省当来求识面，隔帘清唱倒琼彝。真成相见说当时。,写景抒情
去岁玉堂山下住，母旁後弟前哥。今年作县古松坡。静参朱祭酒，间印马头陀。去路更无山隔断，春风跋马经过。不妨缓辔尽婆娑。愿申临别语，长使得天多。,送别题赠
中年怕踏长亭路。便自有、离愁苦。一自送君趋幕府。惺莺舌，呢喃燕觜，那解春无语。三年山月移朝暮。独倚松风等闲度。到得除书萦绊住。却愁不似，当时皓月，长伴君来去。,送别题赠
坐久灯花开尽，暗惊风叶，初报霜寒。冉冉年华催暮，颜色非丹。搅回肠、蛩吟似织，留恨意、月彩如摊。惨无欢。篆烟萦素，空转雕盘。何难。别来几日，信沈鱼鸟，情满关山。耳边依约，常记巧语绵蛮。聚愁窠、蜂房未密，倾泪眼、海水犹悭。奄更阑。渐移银汉，低泛帘颜。,送别题赠
寒食无情，阳春如客。晚风吹尽繁枝。落红堆径，小槛立移时。乐事不堪再省，吴乡远、愁思依依。谁家燕，斜穿绣幕，轻惹画梁泥。还知。人寂寞，殷勤软语，来说差池。怕王孙归去，芳草离离。倚翠屏山梦断，无心听、啼鸟催归。何时向，溪流练带，一舸载鸱夷。,送别题赠
归心正似三春草。拭著莱衣小。橘怀几日向翁开。怀祖已文度、不归来。禅心已断人间爱。只有平交在。笑论瓜葛一枰同。看取灵光新赋、有家风。,思妇闺怨
声名自昔犹时鸟，日月何尝避覆盆。是非都付鬓边蚊。邂逅风雷终有用，低回囊槛要深蹲。酒中聊复比乾坤。,人生感怀
池草抽新碧，山桃褪小红。寻春闲过小园东。春在乱花深处、鸟声中。游镫归敲月，春衫醉舞风。谁家三弄学元戎。吹起闲愁，容易上眉峰。,写景抒情
小雨翻花落画檐。栏堂香注酒重添。花枝能语出朱帘。缓步金莲移小小，持杯玉笋露纤纤。此时谁不醉厌厌。,写景抒情
天接沧浪。晴虹垂饮，千步修梁。万顷玻璃，洞庭之外，纯浸斜阳。西风劝我持觞。况高栋、层轩自凉。饮罢不知，此身归处，独咏苍茫。,写景抒情
青梅煮酒斗时新。天气欲残春。东城南陌花下，逢著意中人。回绣袂，展香茵。叙情亲。此情拼作，千尺游丝，惹住朝云。,送别题赠
柳暗重门，花深小院。盆池昨夜新荷卷。银床斜倚小屏风，吴波澄淡春山远。纨扇风轻，薰炉烟断。日高睡起眉山浅。尘侵鸾镜懒匀妆，谁人与整钗头燕。,思妇闺怨
云母屏低，流苏帐小。矮床薄被秋将晓。乍凉天气未寒时，平明窗外闻啼鸟。困榴花，香添蕙草。佳期须及朱颜好。莫言多病为多情，此身甘向情中老。,思妇闺怨
重帘小阁香云暖。黛拂梳妆浅。玉箫一曲杜韦娘。谁是苏州刺史、断人肠。醉归旋拨红炉火。却倚屏山坐。银缸明灭月横斜。还是画楼角送、小梅花。,思妇闺怨
红旗高举。飞出深深杨柳渚。鼓击春雷。直破烟波远远回。欢声震地。惊退万人争战气。金碧楼西。衔得锦标第一归。,咏史怀古
占得春风五日先。至今住处是开元。写真若遇丹元子，只著当时宫锦船。松戴雪，自苍然。八公花下少如前。看来天上多辛苦，且住人间五百年。,咏史怀古
春事忆松江，江上花无数。一枕匆匆醉梦中，芳草庵路。携手度虹梁，洗眼看渔具。盐豆莼羹是处无，早买扁舟去。,写景抒情
瑞霭秋空，银河里、非烟非雾。应想是、岳锺神秀，再生尹傅。昨夜五云随梦入，今朝万象朝元去。正六星、炳炳耀文昌，循初度。五马贵，多文富。人品异，心朝古。似冰清瑶水，玉森元圃。天子方将循异政，灵孙又合为霖雨。问汾阳、几考在中书，从今数。,咏史怀古
淡黄衫子浓妆了。步缕金鞋小。爱来书幌绿窗前，半和娇笑。谢家姊妹，诗名空杳。何曾机巧。争如奴道，春来情思，乱如芳草。,思妇闺怨
喜秋回霁宇，倩凉露、洗炎飙。被鹊误仙盟，经年恨阻，银汉迢迢。牛闲更停弄杼，趁佳期、华幄傍星桥。授玉鸾骞雾霭，赠绡龙戏花娇。欢娱回首是明朝。未别已魂销。想翠轭珠轮，归途望断，斗转斜勺。人间易离易遇，尽胜如、天上各云霄。携去一梳水月，巧楼犹醉笙箫。,送别题赠
有庞眉、扶杖岘山来，举觞寿南山。道天怜赤子，相逢钧播，久望毡还。幸际君王神武，上宰是甘盘。少运风霆手，整顿何难。好个霜天时候，听雁门新雁，眺远凭阑。想经纶心上，一点炳如丹。抚舆图、真儒事了，把勋庸、留在鼎彝看。八千岁，四明洞府，一佛人间。,咏史怀古
恰则春来春又去。凭谁说与春教住。与问坐中人。几回迎送春。明年春更好。只怕人先老。春去有来时。愿春长见伊。,送别题赠
远树昏鸦闹，衰芦睡鸭双。雪篷烟棹炯寒光。疑是风林纤月、到船窗。时序惊心破，江山引梦长。思量也待不思量。泪染罗巾犹带、旧时香。,写景抒情
翦翠衫儿稳四停。最怜一曲凤箫吟。同心罗帕轻藏素，合字香囊半影金。春思悄，昼窗深。谁能拘束少年心。莺来惊碎风流胆，踏动樱桃叶底铃。,写景抒情
风韵雍容未甚都。尊前甘橘可为奴。谁怜流落江湖上，玉骨冰肌未肯枯。谁教并蒂连枝摘，醉後明皇倚太真。居士擘开真有意，要吟风味两家新。,咏史怀古
长江千里。限南北、雪浪云涛无际。天险难逾，人谋克壮，索虏岂能吞噬。阿坚百万南牧，倏忽长驱吾地。破强敌，在谢公处画，从容颐指。奇伟。淝水上，八千戈甲，结阵当蛇豕。鞭弭周旋，旌旗麾动，坐却北军风靡。夜闻数声鸣鹤，尽道王师将至。延晋祚，庇民，周雅何曾专美。,咏史怀古
放船杨柳下，听鸣蝉、薰风小新堤。正烟露蓼，飞尘酿玉，第五桥西。遥认青罗盖底，宫女夜游池。谁在鸳鸯浦，独棹玻璃。一片天机云锦，见凌波碧翠，照日胭脂。是西湖西子，晴抹雨妆时。便相将无情秋思，向菰蒲深处落红衣。醺醺里，半篙香梦，月转星移。,写景抒情
城隅静女谁人见。先生日夜歌彤管。谁识蔡姬贤。江南顾彦先。先生那久困。汤沐须名郡。惟有谢夫人。从来见拟伦。,咏史怀古
兰棹举。相趁落红飞去。一隙轻帘凝睇处。柳丝牵不住。昨日翠蛾金缕。今夜碧波烟渚。好梦无凭窗又雨。天涯知几许。,送别题赠
双鬟绿发齐，多笑蔫红落。穿竹过西斋，问字时偷学。娇慵不惯羞，同倚阑干角。屈指数元宵，灯火堪行乐。,写景抒情
忆自别郎时，数到郎归日。及至郎归郎又行，泪脸香红湿。残梦怕寻思，绣慵收拾。夏簟青青白昼长，背倚阑干立。,思妇闺怨
尊前宾主角多才。亦许我同来。诗思竞翻三峡，酒狂欲拗连台。身闲有限，莫辞光景，刻烛相催。沙路即看联辔，上林趁赏流杯。,羁旅思乡
是非场，名利海，得丧炎凉徒自苦。至乐陶陶，唯有醉乡，谁向此间知趣。花下一杯一杯，且莫把、光阴虚度。八极神游长寿仙，蜾蠃螟休更觑。,人生感怀
花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。楚梦冷沈踪。一双金缕枕，半床空。画桥临水凤城东。楼前柳，憔悴几秋风。,思妇闺怨
暖入新梢风又起。秋千外、雾萦丝细。鸠侣寒轻，燕泥香重，人在杏花窗里。十二银屏山四倚。春醪困、共篝沈水。却说当时，柳啼花怨，魂梦为君迢递。,思妇闺怨
日暖烟轻，竹梢映、花阴凌乱。微风皱、池光青碧，绿杨垂岸。艳杏墙头红粉媚，幽兰砌下飘香暖。称邀宾、明日去寻芳，频欢宴。光景速，浑如箭。醉梦里，春强半。且花前莫厌，玉杯频劝。一枕游仙方警悟，浮名自笑犹萦绊。醉挥毫、付与雪儿歌，娇莺啭。,写景抒情
归来一笑，尚看看趁得，人间寒食。阿寿牵衣仍问我，双鬓新来添白。忍见庭前，去年芳草，依旧青青色。西湖雨後，绿波两岸平拍。天教断送流年，三之一矣，又是成疏隔。燕子春寒浑未到，谁说江南消息。玉树熏香，冰桃翻浪，好个山间景物。这回归去，松风深处横笛。,送别题赠
凭陵残醉步花间。风棹佩珊珊。踏青解红人散，不耐日长闲。纤手指，小金环。拥云鬟。一声水调，两点春愁，先占眉山。,写景抒情
盘马楼前风日好。雪销尘扫。楼上宫妆早。认帘箔微开，一面嫣妍笑。携手别院重廊，窈窕花房小。任碧罗窗晓。间阔时多书问少。镜鸾空老。身寄吴云杳。想辘车音，几度青门道。占得春色年年，随处随人到。恨不如芳草。,送别题赠
楼上萦帘弱絮，墙头凝月低花。年年春事关心事，肠断欲栖鸦。舞镜鸾衾翠减，啼珠凤蜡红斜。重门不锁相思梦，随意绕天涯。,思妇闺怨
歌声凄怨。是几度诉春，春都不管。感绿惊红，颦烟啼月，长是为春消黯。玉骨瘦无一把，粉泪愁多千点。可怜损，任尘侵粉蠹，舞裙歌扇。转盼。尘梦断。峡里云归，空想春风面。燕子楼空，玉台妆冷，湖外翠峰眉浅。绮陌断魂名在，宝箧返魂香远。此情苦，问落花流水，何时重见。,思妇闺怨
秋江际天阔，风雨凄其。云阴未放晴晖。归鸦乱叶更萧索，砧声几处寒衣。沙头酒初熟，尽篱边朱槿，竹外青旗。潮期尚晚，怕轻离、故故迟迟。何以醉中先别，容易为分襟，独抱琴归。回首征帆缥缈，津亭寂寞，衰草烟迷。虹收霁色，渐落霞孤鹜飞齐。更何时，重与论文渭北，翦烛窗西。,送别题赠
常时黄色见眉间。松桂我同攀。每言天上辛苦，不肯饵金丹。怜水静，爱云闲。便忘还。高歌一曲，岩谷迤逦，宛似商山。,写景抒情
杨柳阴中驻彩旌。芰荷香里劝金觥。小词流入管弦声。只有醉饮宽别恨，不须朝暮促归程。雨条烟叶系人情。,送别题赠
窗纱薄。日穿红幔催梳掠。催梳掠。新晴天气，画檐闻鹊。海棠逗晓都开却。小云先在阑干角。阑干角。杨花满地，夜来风恶。,写景抒情
碧山影里小红旗。侬是江南踏浪儿。拍手欲嘲山简醉，齐声争唱浪婆词。西兴渡口帆初落，渔浦山头日未。侬欲送潮歌底曲，尊前还唱使君诗。,送别题赠
抽还手版，受用处、十分轻省。便衣翦家机，饭炊躬稼，且免支移系省。帝悯龙锺蠲朝谒，予长假、毋烦申省。笑木石虚斋，暮年做，端明提省。闲冷。橐金散尽，书筒来省。有小小楼儿，看山待月，绝胜崔公望省。两鹤随轩，一奴负锸，此外诸馀从省。把一身本末，绿章奏过，泰玄都省。,人生感怀
淡荡素商行暮，远空雨歇，平野烟收。满目江山，堪助楚客冥搜。素光动、云涛涨晚，紫翠冷、霜横秋。景清幽。渚兰香谢，汀树红愁。良俦。西风吹帽，东篱携酒，共结欢游。浅酌低吟，坐中俱是饮家流。对残晖、登临休叹，赏令节、酩酊方酬。且相留。眼前尤物，盏里忘忧。,写景抒情
芳丛簇簇水滨生。勾引午风清。六花大似天边雪，又几时、雪有三层。明艳射回蜂翅，净香熏透蝉声。晚檐人共月同行。疏影动银屏。指尖轻拈都如玉，听画栏、高啭流莺。道是花枝比得，不成花也多情。,写景抒情
梯横画阁。碧栏干外江风恶。笑声欢意浮杯酌。秋水春山，相对称行乐。谁家青鸟穿帘幕。暗传空有阳台约。天公著意称停著。寒色人情，都恁两清薄。,写景抒情
世事浑无定。问人间、翻来覆去，阿谁能忍。海怒惊涛山相拍，选甚鱼龙不任。看今古、英雄销尽。坐对青山闲白日，付长江、流送千年恨。天有意，唯何甚。待将洗耳泉边枕。正梅花、霜寒月白，斗回西柄。自寿一觞花前醉，醉彩幡金胜。笑儿辈、汾阳中令。倚遍层楼干阑曲，慨乾坤、渺渺青云影。无限事，尊前兴。,人生感怀
指剥春葱去采苹。衣丝秋藕不沾尘。眼波明处偏宜笑，眉黛愁来也解颦。巫峡路，忆行云。几番曾梦曲江春。相逢细把银照，犹恐今宵梦似真。,送别题赠
楚宫闲，金成屋，玉为阑。断云梦、容易惊残。骊歌几叠，至今愁思怯阳关。清音恨阻，抱哀筝、知为谁弹。年华晚，月华冷，霜华重，鬓华斑。也须念、闲损雕鞍。斜缄小字，锦江三十六鳞寒。此情天阔，正梅信、笛里关山。,思妇闺怨
舞红轻带愁飞，宝鞯暗忆章台路。吟香醉雨，吹箫门巷，飘梭院宇。立尽残阳，眼迷睛树，梦随风絮。叹江潭冷落，依依旧恨，人空老、柳如许。锦瑟华年暗度。赋行云、空题短句。情思系燕，么弦弹凤，文君更苦。烟水流红，暮山凝紫，是春归处。怅江南望远，苹花自采，寄将愁与。,思妇闺怨
作意如何和好歌。细翻重看得长哦。晓梧吹雨露明荷。老我从他琴下爨，故人元自笛亭柯。北山烟岫郁嵯峨。,写景抒情
潋滟长波迎首。雨淡烟轻，过了清明候。岸草汀花浑似旧。行人只是添清瘦。沈水香消罗袂透。双橹声中，午梦初惊後。枕上懵腾犹病酒。卷帘数尽长堤柳。,写景抒情
斗酒彘肩，风雨渡江，岂不快哉。被香山居士，约林和靖，与东坡老，驾勒吾回。坡谓西湖，正如西子，浓抹淡妆临镜台。二公者，皆掉头不顾，只管衔杯。白云天竺飞来。图画里、峥嵘楼观开。爱东西双涧，纵横水绕，两峰南北，高下云堆。逋曰不然，暗香浮动，争似孤山先探梅。须晴去，访稼轩未晚，且此俳徊。,咏史怀古
为向东坡传语。人在玉堂深处。别後有谁来，雪压小桥无路。归去。归去。江上一犁春雨。,送别题赠
秋夜静。屋上狂风初定。两两啼蛄相答应。灯蛾摇烛影。枕上鸡声遥听。起舞良宵偏永。明日谩寻弓剑整。衰颜重揽镜。,写景抒情
秋千散後朦胧月，满院人闲。几处雕阑。一夜风吹杏粉残。昭阳殿里春衣就，金缕初乾。莫信朝寒。明日花前试舞看。,写景抒情
便晴也是不曾晴。不怕金吾禁行。风雨动乡情。梦灯火、扬州化城。少年跌宕，谁家娇小，绕带到天明。昨夜月还生。但惊破、霓裳数声。,羁旅思乡
玄霜凉夜铸瑶丹。飘落翠藤间。西风万颗，明珠巧缀，零露初。诗人那识风流品，马乳漫堆盘。玉纤旋摘，银罂分酿，莫负清欢。,写景抒情
壶天冰雪，消尽虚堂暑。多谢故人风，送花香传小树。香风初过，一曲断肠声，如怨诉。诉闲愁，落落琵琶语。江边马上，弹指成千古。泪眼与啼妆，叹风流、只今何处。芳心役损，触事起悲酸，招玉素。拨檀槽，整理金衣缕。,送别题赠
日暖帘帏春画长。纤纤玉指动抨床。低头佯不顾檀郎。豆蔻枝头双蛱蝶，芙蓉花下两鸳鸯。壁间闻得唾茸香。,思妇闺怨
蝉咽凉柯，燕飞尘幕，漏阁签声时度。倦脱纶巾，困便湘竹，桐阴半侵朱户。向抱影凝情处。时闻打窗雨。耿无语。叹文圆、近来多病，情绪懒，尊酒易成间阻。缥缈玉京人，想依然、京兆眉妩。翠幕深中，对徽容、空在纨素。待花前月下，见了不教归去。,思妇闺怨
宇宙原无外。问当年、渠缘底事，强逃人世。争似刘郎栽种後，长恁玄都观里。何用羡、武陵溪水。一见桃花还一笑，领春工、千古无穷意。儿女恨，且收起。洞中空阔多闲地。但人间、羊肠九折，未能知此。我已衰翁君渐老，那复颠张醉李。看翻覆、雨阴风霁。捱得清和时候了，舣扁舟、只待归来耳。惟处静，解吾志。,人生感怀
飞梦去，闲到玉京游。尘隔天高那得暑，月明云薄淡於秋。宫殿锁金虬。冰佩冷，风扬紫绡裘。五色光中瞻帝所，方知碧落胜炎洲。香雾湿帘钩。,写景抒情
任在芦花最深处。浪静风恬，又泛轻舟去。去到滩头遇俦侣。散唱狂歌鱼未取。不把身心干时务。一副轮竿，莫笑闲家具。待拟观光佐明主。将甚医他民病苦。,羁旅思乡
莺莺燕燕。本是于飞伴。风月佳时阻幽愿。但人心坚固後，天也怜人，相逢处、依旧桃花人面。绿窗携手，帘幕重重，烛影摇红夜将半。对尊前如梦，欲语魂惊，语未竟、已觉衣襟泪满。我只为、相思特特来，这度更休推，後回相见。,思妇闺怨
天与疏慵，人怜憔悴，分甘抛弃簪缨。有时乘兴，波上叶舟轻。十里横塘过雨，荷香细、苹末风清。真如画，残霞淡日，偏向柳梢明。凝情。尘网外，鲈鱼旋。芳酒深倾。又算来、何须身後浮名。无限沧浪好景，蓑笠下、且遣馀生。长歌去，机心尽矣，鸥鹭莫相惊。,写景抒情
灯前忍见啼红面。别酒频斟劝。愁蛾敛翠不胜情。报道看看天色、待平明。殷勤重把阳关唱。休要教人望。出门犹自尚叮咛。厮养频催恰好、趁凉行。,送别题赠
梅谢了。塞垣冻解鸿归早。鸿归早。凭伊问讯，大梁遗老。浙河西面边声悄。淮河北去炊烟少。炊烟少。宣和宫殿，冷烟衰草。,送别题赠
晓色凝暾，霜痕犹浅，九天春意将回。隔年花信，先已到江梅。沈水烟浓如雾，金波满、红袖双垂。仙翁醉，问春何处，春在玉东西。瑶台。人不老，还从东壁，来步天墀。且细看八砖，花影迟迟。会见朱颜绿鬓，家长近、咫尺天威。君知否，天教雨露，常满岁寒枝。,写景抒情
不怕石头行路滑。归来那爱驹儿踏。言下百骸俱拨撒。无剩法。灵然昼夜光通达。古寺天寒还恶发。夜将木佛齐烧杀。炙背横眠真快活。憨抹挞。从教院主无须发。,咏史怀古
年年有个人生日，谁似君家。谁似君家。八十慈亲发未华。棠阴阁上棠阴满，满劝流霞。满劝流霞。来岁应添宰路沙。,送别题赠
玉为楼观银为地。秋到中分际。淡金光衬水晶球，上碧虚、千万里。香风浩荡吹蟾桂。影落澄波底。揭天箫鼓要诗成，任惊觉、鱼龙睡。,写景抒情
搔首倚薰风。一幅画图尘土中。鹤怨猿惊人去也，潜龙。谁绞香车起蛰松。岁月去熙丰。世味人情自淡浓。春去春来墩不竞，匆匆。蜀水吴山血又红。,写景抒情
凉挂晓云轻，声度西风小。井上梧桐应未知，一叶云鬟袅。来雁带书迟，别燕归程早。频探秋香开未开，恰似春来了。,送别题赠
生长湖山曲。羡君儿、呼吸湖光，饱餐山渌。世外不须论隐逸，谁似先生冰玉。自骨冷、神清无俗。我不识君曾梦见，炯双瞳、碧色光相烛。遗妙语，看不足。生平高节难为续。到如今、凛凛风生，言犹可录。不作相如封禅藁，身後谁荣谁辱。争肯效、白头吟曲。好与水仙为伴侣，傍西湖、湖畔修修竹。时一酹，荐秋菊。,咏史怀古
小窗荫绿清无暑。篆香终日萦兰炷。冰簟涨寒涛。清风一枕高。有日团扇却。门掩庭花落。少待月侵床。教他魂梦凉。,写景抒情
肥水东流无尽期。当初不合种相思。梦中未比丹青见，暗里忽惊山鸟啼。春未绿，鬓先丝。人间别久不成悲。谁教岁岁红莲夜，两处沈吟各自知。,思妇闺怨
一向沈吟久。泪珠盈襟袖。我当初不和、苦就。惯纵得软顽，见底心先有。行待痴心守。甚捻著脉子，倒把人来。近日来、非常罗皂丑。佛也须眉皱。怎掩得众人口。待收了孛罗，罢了从来斗。从今後。休道共我，梦见也、不能得句。,思妇闺怨
小春天气。未唱阳关心已醉。红蓼秋容。後会何时得再逢。归期好事。仰看皇州扬雨露。百里恩波。拟欲留公无奈何。,送别题赠
片片蝶衣轻，点点猩红小。道是天公不惜花，百种千般巧。朝见树头繁，暮见枝头少。道是天公果惜花，雨洗风吹了。,写景抒情
芳思切，旧事不堪重说。浓露凝香花喷血。花心双蛱蝶。燕语莺啼都歇。又过清明时节。记得离歌三两阕。未歌先哽咽。,思妇闺怨
此老先生，尚不留东阁，肯博西凉。我侬争敢，来近思旷之旁。朱颜未改，绝胜如、蔡义张苍。元自有，安丹灶地，何须求白云乡。欲缀小词称寿，□譬如河伯，观海洋。遥知垂弧甲第，置酒华堂。且吟梁甫，谁管他、冶子田强。试问取，壶翁仙诀，几时传与君房。,咏史怀古
华裾玉辔青丝。记年少、金吾从。花底朝回珠翠拥。晓钟初断，宿酲犹带，绿锁窗中梦。天涯相遇鞭鸾凤。老去堂成更情重。月转檐牙云绕栋。凉吹香雾，酒迷歌扇，春笋传杯送。,送别题赠
端端正正人如月。孜孜媚媚花如颊。花月不如人。眉眉眼眼春。沈香添小炷。共挹熏炉语。香解著人衣。君心蝴蝶飞。,写景抒情
柳揉花旋染衣。丝丝红翠扑春辉。罗绮丛中无此艳，小西施。腰细最便围舞，袖寒时复罩香え。误点一痕残泪粉，怕人知。,思妇闺怨
春去几时还。问桃李无言。燕子归栖风劲，梨雪乱西园。唯有月婵娟。似人人、难近如天。愿教清影常相见，更乞取团圆。,送别题赠
淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。,送别题赠
春日归来如许长。不知偿此意，几何觞。老人临酒兴犹狂。溪山主，终不道山王。一雨罢耕桑。平生欢喜处，是吾乡。与君花底共风光。春莫笑，花不似人香。,写景抒情
谓东坡、未老赋归来，天未遣公归。向西湖两处秋波一种，飞蔼澄辉。又拥竹西歌吹，僧老木兰非。一笑千秋事，浮世危机。应倚平山栏槛，是醉翁饮处，江雨霏霏。送孤鸿相接，今古眼中稀。念平生、相从江海，任飘蓬、不遣此心违。登临事，更何须惜，吹帽淋衣。,送别题赠
春悄悄。红到一枝先巧。酒入半腮微带卯。粉寒香未饱。芳意枝头偏闹。困尽蜂须莺爪。拟倩玉纤和露拗。情多愁易搅。,写景抒情
天上低昂似旧，人间儿女成狂。夜来处处试新妆。却是人间天上。不觉新凉似水，相思两鬓如霜。梦从海底跨枯桑。阅尽银河风浪。,思妇闺怨
扁舟昨泊，危亭孤啸，目断闲云千里。前山急雨过溪来，尽洗却、人间暑气。暮鸦木末，落凫天际，都是一团秋意。痴儿呆女贺新凉，也不道、西风又起。,写景抒情
秋向晚。秋晚蕙根犹暖。碧染罗裙湘水浅。羞红微到脸。绣帘围遍。月薄霜明庭院。妆罢宝奁慵不掩。无风香自满。,写景抒情
暖日丽晴春正好。杨柳池塘风弄晓。露桃云杏一番新，花窈窕。香飘缈。玉帐靓深闻语笑。新赐绣鞯花映照。须信浓恩春共到。汉家飞将久宣劳，迎禁诏。瞻天表。入卫帝庭常不老。,写景抒情
天教占得如簧，巧声乍啭千娇媚。金衣衬著，风流模样，於中可是。红杏香中，绿杨阴处，多应饶你。向黄昏、苦苦娇啼怨别，那堪更、东风起。别有诗肠鼓吹。未关他、等闲俗耳。双柑斗酒，当时曾是，高人留意。南国春归，上阳花落，止添憔悴。念啼声欲碎，何人解作留春计。,送别题赠
扁舟去作江南客，旅雁孤云。万里烟尘。回首中原泪满巾。碧山对晚汀洲冷，枫叶芦根。日落波平。愁损辞乡去国人。,羁旅思乡
报道倾城出洞房。水边疏影弄清香。风流更有小鸳鸯。蝉鬓半含花下笑，蛾眉相映醉时妆。梦魂不到白云乡。,写景抒情
古寺长廊清夜美，风松烟桧萧然。石阑干外上疏帘。过云闲窈窕，斜月静婵娟。独自徘徊无个事，瑶琴试奏流泉。曲终谁见枕琴眠。香残虬尾细，灯暗玉虫偏。,写景抒情
红粉佳人白玉杯。木兰船稳棹歌催。绿荷风里笑声来。细雨轻烟笼草树，斜桥曲水绕楼台。夕阳高处画屏开。,写景抒情
一别蓬莱馆。看桑田成海，又见松枯石烂。目断虚皇无极处，安得殿头宣唤。指归路、钧天早晚。此去罡风三万里，但九霞、渺渺青云远。望不极，空泪眼。瑶池昔会群仙宴。此秋来、荻花枫叶，令人凄惋。满面朱尘那忍见，酒病花愁何限。知几度、春莺秋雁。从此飞神腾碧落，向清都、来往应无间。丹渐熟，骨将换。,送别题赠
翠羽飞梁苑。连催发，暮樯留话江燕。尘街堕珥，瑶扉乍钥，彩绳双。新烟暗叶成阴，效翠妩、西陵送远。又趁得、蕊露天香，春留建章花晚。归来笑折仙桃，琼楼宴萼，金漏催箭。兰亭秀语，乌丝润墨，汉宫传玩。红醉玉天上，倩凤尾、时题画扇。问几时、重驾巫云，蓬莱路浅。,送别题赠
笛唤春风起。向湖边、腊前折柳，问君何意。孤负梅花立晴昼，一舸凄凉雪底。但小阁、琴棋而已。佳客清朝留不住，为康庐、只在家窗里。湓浦去，两程耳。草堂旧日谈经地。更从容、南山北水，庾楼重倚。万卷心胸几今古，牛斗多年紫气。正江上、风寒如此。且趁霜天鲈鱼好，把貂裘、换酒长安市。明夜去，月千里。,送别题赠
自东君别後，对花柳、愈无聊。但旅寓年年，梦添夜夜，饭减朝朝。应怜此情何似，却梅天、风雨正潇潇。奁玉有谁暖眼，带围漫自松腰。深沈庭院好香烧。水远玉人遥。念信阻鸾笺，调空绿绮，字满鲛绡。东君也知人意，几黄昏、天际送兰桡。锦荔堂前载酒，梧桐月下吹箫。,送别题赠
盘枝翦翠。叶叶西风意。吹上玉人云□底。无限新凉气味。飘萧露卷烟柔。绝怜不逐宫流。寄语多情宋玉，悲秋得似宜秋。,写景抒情
细雨斜风催日暮。一梦华胥，记得惊人句。雾阁云窗歌舞处。翠峰青嶂无重数。解佩江头元有路。流水茫茫，尽日无人渡。一点相思愁万缕。几时却跨青鸾去。,羁旅思乡
琵琵弦畔春风面。曾向尊前见。彩云初散燕空楼。萧寺相逢各认、两眉愁。旧时曲谱曾翻否。好在曹纲手。老来心绪怯么弦。出塞移船莫遣、到愁边。,咏史怀古
父老争言雨水匀。眉头不似去年颦。殷勤谢却甑中尘。啼鸟有时能劝客，小桃无赖已撩人。梨花也作白头新。,写景抒情
韶华惊晚，青春老、倦客惜年芳。庭樾荫浓，半藏莺语，畹兰花减，时有蜂忙。粉墙低，嫩岚滋翠葆，零露湿残妆。风暖昼长，柳绵吹尽，澹烟微雨，梅子初黄。洛浦音容远，书空漫惆怅，往事悲凉。无奈锦鳞杳杳，不渡横塘。念蝴蝶梦回，子规声里，半窗斜月，一枕馀香。拟待自宽，除非铁做心肠。,思妇闺怨
旧梦忆钱塘。笙歌里、几度醉斜阳。曾载月一篷，眠杨柳岸，买春深巷，过杏花墙。肠恼断，香鬟盘凤髻，樱口啭莺簧。钗玉分轻，梦孤宵枕，歌纨蠹久，愁对春觞。司空曾见惯，相逢处，还又联步西厢。底用十分迷，翠阵红行。记鸳荚题情，离怀如诉，鲛绡粉湿、别泪犹香。年少抛人易去，苦也相妨。,思妇闺怨
炎天何处可登临。须於物外寻。松风涧水杂清音。空山如弄琴。宜散发，称披襟。都无烦暑侵。莫将城市比山林。山林兴味深。,写景抒情
满庭岩桂蔼香风。人在画堂中。欲验鲁侯难老，欢声千里攸同。台分金石，源锺淮水，流庆无穷。好继汉朝循吏，从兹入拜三公。,咏史怀古
碧云暮合。不教预赏中秋月。凉生楚观风初歇。山影沈沈，相对两奇绝。湘人怅望黄金节。只愁酒散仙舟发。凭谁为与娥说。明夜虽圆，空照人离别。,送别题赠
达磨西来说道，十年面壁安丹。争知水火不交煎。因果谩成罗汉。仰箭射空力尽，依然坠地何言。虚空拶破强参禅。肯把金丹烧炼。,咏史怀古
桃花已作东风笑，小蕊嫣然。春色暄妍。缓步烟霞到洞天。一杯满泻蒲桃绿，且共留连。醉倒花前。也占红香影里眠。,写景抒情
九天圆月。香尘碎玉，素涛翻雪。石乳香甘，松风汤嫩，一时三绝。清宵好尽欢娱，奈明日、扶头怎说。整顿颓山，殷勤春露，馀甘齿颊。,写景抒情
花前独占春风早，长爱江梅。秀艳清杯。芳意先愁凤管催。寻香已落闲人後，此恨难裁。更晚须来。却恐初开胜未开。,写景抒情
月上南箕，还认得、去年星历。知谁把、一天星象，荡摩朝昔。若使平生浑自弃，如今老大何嗟及。更年来、偏得钝工夫，蹉跎力。溪瘴碍，蛮烟隔。穹壤断，江山窄。纵燕巾滥宝，楚山囚玉。小小穷通都未问，忍闻同气相煎急。诵虞郎、百字短长诗，忧何极。,人生感怀
月华收，云淡霜天曙。西征客、此时情苦。翠娥执手送临歧，轧轧开朱户。千娇面、盈盈伫立，无言有泪，断肠争忍回顾。一叶兰舟，便恁急桨凌波去。贪行色、岂知离绪。万般方寸，但饮恨，脉脉同谁语。更回首、重城不见，寒江天外，隐隐两三烟树。,送别题赠
晓雾散晴渚，秋色满湘山。青鞋黄帽，与名士共跻攀。窈窕深林幽谷，诘曲危亭飞观，俯首视尘寰。长啸望天末，馀响下云端。白鹤去，荒井在，汲清寒。醒然毛骨，浮丘招我御风还。拂拭苍崖苔鲜，一写胸中豪气，渺渺洞庭宽。山鬼善呵护，千载照层峦。,写景抒情
杜宇声声频唤，春渐去。暗碧柳色依依，湖上迷青雾。残香净冼红兰，昨夜朱铅雨。金泥帐底，双虬自沈乳。天际，渐迤逦片帆南浦。一笑蔷薇，别後酒杯慵举。江上琵琶，莫遣东风误鹦鹉。泪拥通宵蜡炬。,送别题赠
征鸿点破空云碧。丹霞染出新秋色。返照落平洲。半江红锦流。风清渔笛晚。寸寸愁肠断。寄语笛休横。只消三两声。,写景抒情
衰翁老大脚犹轻。行到净凉亭。近日方忧多雨，连朝且喜长晴。谩寻欢笑，翠涛杯满，金缕歌清。况有兰朋竹友，柳词贺句争鸣。,人生感怀
湖海倦游客，江汉有归舟。西风千里，送我今夜岳阳楼。日落君山云气，春到沅湘草木，远思渺难收。徙倚栏杆久，缺月挂帘钩。雄三楚，吞七泽，隘九州。人间好处，何处更似此楼头。欲吊沈累无所，但有渔儿樵子，哀此写离忧。回首叫虞舜，杜若满芳洲。,送别题赠
黄发享颐期，兄弟此时宜告。见说对床夜雨，世间尘都扫。青毡堂外瑞峰高，云气拂晴昊。老大中原人物，在江湖乡保。,咏史怀古
天幕清和堪宴聚。想得尽、高阳俦侣。皓齿善歌长袖舞。渐引入、醉乡深处。晚岁光阴能几许。这巧宦、不须多取。共君把酒听杜宇。解再三、劝人归去。,送别题赠
晚步芳塘新霁後。春意潜来，迤逦通窗牖。午睡渐多浓似酒。韶华已入东君手。嫩绿轻黄成染透。烛下工夫，泄漏章台秀。拟插芳条须满首。管交风味还胜旧。,写景抒情
绮疏人独。记芙蓉院宇，玉箫同宿。尚隐约、屏窄山多，□衾暖浪浮，帐香云扑。步袜蹁然，又何处、秦筝金屋。□柔簪易折，破镜难留，断缕难续。斜阳谩穷倦目。甚天寒袖薄，犹倚修竹。待听雨、闲说前期，奈心在江南，人在江北。老却休文，自笑我、腰围如束。莫思量，寻花傍柳，旧时杜曲。,思妇闺怨
穿花省路，傍竹寻邻，如何故隐都荒。问取堤边，因甚减却垂杨。消磨纵然未尽，满烟波、添了斜阳。空叹息，又翻成无限，杜老凄凉。一舸清风何处，把秦山晋水，分贮诗囊。发已飘飘，休问岁晚空江。松陵试招旧隐，怕白鸥、犹识清狂。渐溯远，望并州、却是故乡。,羁旅思乡
深拥熏篝倏已冥。寂寥山枕畔，梦难成。谁堪三两夜乌声。银缸，花影上围屏。犹记旧时情。帘边人似月，月如冰。从今张眼到天明。衣带缓，谁与问伶俜。,思妇闺怨
春已老，春服几时成。曲水浪低蕉叶稳，舞雩风软罗轻。酣咏乐升平。微雨过，何处不催耕。百舌无言桃李尽，柘林深处鹁鸪鸣。春色属芜菁。,写景抒情
如今田野谩抛春。红雨掩衡门。懒读诗书，欠伸扶杖，几案任生尘。纵教便向东山老，谁知是个中人。莫怪年来，倦寻城市，嫌我性情真。,羁旅思乡
风雨打黄昏，啼杀满山杜宇。到得人间春去，问英雄何处。桃红李白竞春光，谁共残妆语。最是梨花一树，照谁家庭户。,送别题赠
喜鹊填河仙浪浅。云早在星桥畔。街鼓黄昏霞尾暗。炎光敛。金钩侧倒天西面。一别经年今始见。新欢往恨知何限。天上佳期贪眷恋。良宵短。人间不合催银箭。,送别题赠
正五云飞杖，缟素褰裳，乱空交舞。拂石归来，向玉阶微步。欲唤冰娥，暂凭风使，为扫氛驱雾。渐见停轮，人间未识，高空真侣。千里无尘，地连天迥，倦客古来，路迷江树。故国烟深，想溪树何处。云鬓分行，翠眉萦曲，对夜寒尊俎。清影徘徊，端应坐有，风流能赋。,羁旅思乡
心景雨无著，情物岂能移。超然远览失笑，名利苦纷驰。一品官资荣显，百万金珠豪富，空自喜家肥。会得个中理，川泳与云飞。静中乐，闲中趣，自舒迟。心如止水，无风无自更生漪。已是都忘人我，一任吾身醒醉，有酒引连卮。万法无差别，融解即同归。,人生感怀
分宜七里逢重九。篱根无菊尊无酒。萧飒鬓如蓬。不禁吹帽风。插花开口笑。未分输年少。明岁定王台。传杯不放杯。,人生感怀
湿云不动溪桥冷。嫩寒初透东风影。桥下水声长。一枝和月香。人怜花似旧。花比人应瘦。莫凭小栏干。夜深花正寒。,写景抒情
玉城春不夜。映月璧寒流，烛蕖光射。鳌山海云驾。拥遨头箫鼓，锦旗红亚。东风近也。趁乐岁、良辰多暇。想阳和、早遍南州，暖得柳娇桃冶。堪画。纱笼夹道，露重花珠，尘吹兰麝。歌朋舞社。玉梅转，闹蛾耍。且茧占先探，芋郎戏巧，又卜紫姑灯下。听欢声、犹自未归，钿车宝马。,写景抒情
莫怪鸳鸯绣带长。腰轻不胜舞衣裳。薄只贪游冶去。何处。垂杨系马恣轻狂。花谢絮飞春又尽。堪恨。断弦尘管伴啼妆。不信归来但自看。怕见。为郎憔悴却羞郎。,思妇闺怨
小令尊前见玉箫。银灯一曲太妖娆。歌中醉倒谁能恨，唱罢归来酒未消。春悄悄，夜迢迢。碧云天共楚宫遥。梦魂惯得无拘检，又踏杨花过谢桥。,写景抒情
东风冉冉迟芳昼。渐黄缀、疏疏柳。为惜春来通安否。可能相就，径须图醉，莫问伤春瘦。陶然共酌新醅酒。咏好句、须还凤楼手。唱了新词归来後。琐窗香暗，语声和笑，喜入灯花秀。,写景抒情
病起萧萧两鬓华。卧看残月上窗纱。豆蔻连梢煎熟水，莫分茶。枕上诗书闲处好，门前风景雨来佳。终日向人多酝藉，木犀花。,写景抒情
青旗彩胜又迎春。暖律应祥云。金盘内家生菜，宫院遍承恩。时节好，管弦新。度升平。惠风迟日，柳眼梅心，任醉芳尊。,写景抒情
楼外轻阴春澹伫。数点杏梢寒食雨。少年油壁记寻芳，梁苑路。今何处。千树红云空梦去。惊见此花须折取。明日满城传侍女。情知醉里惜花深，留春住。听莺语。一段风流天赋与。,写景抒情
曲屏深院赴幽期。心事梦云知。佩环零乱何处，江上草离离。日平西，天似幕，月如眉。依稀还记，两岸杨花，送上船时。,送别题赠
烛彩花光明似昼。罗帏夜出倾城秀。红锦纹茵双凤斗。看舞後。腰肢宛胜章台柳。眼尾春娇波态溜。金樽笑捧纤纤袖。一阵粉香吹散酒。更漏久。消魂独自归时候。,写景抒情
烟光摇缥瓦。望晴檐多风，柳花如洒。锦瑟横床，想泪痕尘影，凤弦常下。倦出犀帷，频梦见、王孙骄马。讳道相思，偷理绡裙，自惊腰衩。惆怅南楼遥夜。记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、闲花俱谢。记取崔徽模样，归来暗写。,写景抒情
竹里疏枝总是梅。月白霜清，犹未全开。相逢聊与著诗催。要趁金波，满泛金杯。多病渐非作赋才。醉到花前，探得春回。明年公已在鸾台。看取春风，丹诏重来。,送别题赠
数点梅花玉雪娇。烟水篱边，半袅青梢。横斜疏影月黄昏，谁使天香，暗淡飘飘。半醉佳人酒未消。宝髻偏时，插更斜袅。尊前还唱早梅词，琼醑何如，□□□□。,写景抒情
秋空过雨静，晚景澄明，天淡如水。渐看蟾彩，东山旋升，金饼上云际。轻烟散尽，莹皓色、消尘翳。倚琼楼，皎若瑶台阆风，翠阑十二。正好登临无外。满斟与、清光对。虽桂华飘下，玉轮移影，归兴犹未。待继日同宴赏，听秘乐、广寒宫里。惟怕却，明月阴晴未定，且宜欢醉。,写景抒情
占断雕栏只一株。春风费尽几工夫。天香夜染衣犹湿，国色朝酣酒未苏。娇欲语，巧相扶。不妨老干自扶疏。恰如翠幕高堂上，来看红衫百子图。,送别题赠
春雨细。开尽一番桃李。柳暗曲阑花满地。日高人睡起。绿浸小池春水。沙暖鸳鸯双戏。薄幸更无书一纸。画楼愁独倚。,写景抒情
海山缥缈。算人间自有，移来蓬岛。一粒粟中生倒景，日月光融丹灶。玉洞分春，雪巢不夜，心寂凝虚照。鹤溪游处，肯将琴剑同调。休问挂树瓢空，窗前清意，赢得不除草。只恐渔郎曾误入，翻被桃花一笑。润色茶经，评量山水，如此闲方好。神仙陆地，长房应未知道。,写景抒情
十载刘夫子，名过庾兰成。人人争看，角犀今喜试丰盈。倾耳新诗千首，妙处端须击节，金石破虫声。此士难复得，黄口闹如羹。忆年少，游侠窟，戏荆卿。结交投分，驰心千里剧摇旌。我老公方豪健，傥许相从晚岁，慷慨激中情。洗眼功名会，一箭取辽城。,咏史怀古
细柳连营绿荫重。暖风旗影扬蛇龙。昼闲吟思入千峰。紫绶金牌人绿发，绣鞯丝辔马青骢。会将三箭取侯封。,咏史怀古
寒食。人如织。藉草临流罗饮席。阳春有脚森双戟。和气欢声洋溢。洲边药灶成陈迹。九曜摩挲奇石。,写景抒情
裙芳老尽，海棠花时候。雨过寒轻好清昼。最妖饶一段，全是初开，云鬟小，涂粉施朱未就。全开还自好，骀荡春馀，百样宫罗斗繁绣。纵无语也，心应恨我来迟，恰柳絮、将春归後。醉犹倚柔柯，怯黄昏，这一点愁，须共花同瘦。,思妇闺怨
琼苞玉屑，问天公、底事乱抛轻坠。城郭山川都一样，那得个般清气。谢女才情，如何只道，柳絮因风起。比梅差可，但无绿萼红蕊。坐上十客雄豪，颓然一老，草具相邀至。驱尽寒威凭酒力，买笑千金须费。谁办佳词，洛阳年少，笔下生新意。待添几盏，共君今夕同醉。,送别题赠
晓趁西湖约。到湖头，烟消日出，波生雨脚。日挈白鱼携碧酒，要与诗人共酌。把楼上、珠帘卷却。坐对荷花三万朵，念西邻、未嫁肌如削。待折与，不堪著。别来又见秋萧索。恨无由、将余风月，伴君云鹤。想见登山临水处，醉把茱萸礴。唱白雪、阳春新作。一自东篱人去後，算人间，黄菊空零落。叹作者，多命薄。,写景抒情
上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处、六桥烟柳。翠绕才舣西泠，趁取过湖人少。掠水风花缭绕。还暗忆年时，旗亭歌酒。隐约春声，钿车宝勒，次第凤城开了。惟有踏青心，纵早起、不嫌寒峭。画阑闲立，东风旧红谁扫。,写景抒情
红酥手。黄酒。满城春色宫墙柳。东风恶。欢情薄。一怀愁绪，几年离索。错错错。春如旧。人空瘦。泪痕红鲛绡透。桃花落。闲池阁。山盟虽在，锦书难托。莫莫莫。,思妇闺怨
东风无力扬轻丝。芳草雨馀姿。浅绿还池，轻黄归柳，老去愿春迟。栏干凭暖慵回首，闲把小花枝。怯酒情怀，恼人天气，消瘦有谁知。,写景抒情
帝乡春色浓於雾。谁遣双环堆绣户。金张公子总封侯，姚魏弟兄皆列士。碧纱窗下修花谱。交颈鸳鸯娇欲语。绛绡新结转官球，桃李仆奴何足数。,送别题赠
气佳哉、烟紫石头城，云碧雨花台。想东山前後，望春树绿，看晚潮回。自古英雄豪杰，无不待时来。拥鼻微吟处，山静花开。商皓亦常如此，羡苍生皆有，瞻望之怀。但淝河洛涧，此事偶然谐。疑是彼、八公草木，得神明、相亮不相猜。西州泪、千年犹湿，回望兴哀。,咏史怀古
背壁灯残，卧听檐雨难成寐。井梧飘坠。历历蛩声细。数尽更筹。滴尽罗巾泪。如何睡。甫能得睡。梦到相思地。,思妇闺怨
会稽藩镇，舟车都会，槐庭燕寝凝香。禹穴旧踪，兰亭胜致，千岩万壑生光。舆颂美龚黄。庆慈闱戏彩，眉寿而康。寓兴西园，月台风榭赏群芳。,咏史怀古
归去未。风雨送春行李。一枕离愁头澈尾。如何消遣是。遥想归舟天际。绿鬓珑璁慵理。好梦未成莺唤起。粉香犹有。,送别题赠
妙句春云多态，丰姿秋水为神。慕潘应有捧心颦。谁是相看楚润。试问甜言软语，何如大醉高吟。杯行若怕十分深。人道对花不饮。,写景抒情
南浦山罗列，东湖水渺弥。主人好客过当时。斗转参横时候、醉如泥。莫管莺声老，从它柳絮飞。野园春色别无奇。船上有花多酒、未须归。,写景抒情
晓窗晴日。一点黄金橘。万事如毛随日出。多少人间头白。未春长恨春迟。春来生怕春归。办取揭天箫鼓，莫教孤负荼シ。,人生感怀
亭皋霜重飞叶满。听西风断雁。闲凭危阑，斜阳红欲敛。行人归期太晚。误仿佛、征帆几点。水远连天，愁云遮望眼。,送别题赠
波影摇花碎锦铺。竹风清泛玉扶疏。画屏纹枕小纱。合色麝囊分翠绣，夹罗萤扇缕金书。十分凉意淡妆梳。,写景抒情
楚天秋早，过中元拈指，飞四荚。怪得千门佳气满，恰值生申时节。蓬矢当年，椒盘今夕，瑞木金炉艺。主人情重，酒红潮上双颊。且看戏彩□□，鼎分丹桂，兰玉同班列。更喜萱庭南极老，亲授长生秘诀。养浩颐然，後昌青紫，天报公阴德。年年盛会，祝延椿算千百。,写景抒情
江月初升，听悲风、萧瑟满山零叶。夜久酒阑，火冷灯青，奈此愁怀千结。绿琴三叹朱弦绝，与谁唱、阳春白雪。但遐想、穷年坐对，断编遗册。西北搀枪未灭。千万乡关，梦遥吴越。慨念少年，横槊风流，醉瞻海涵天阔。老来身世疏篷底，忍憔悴、看人颜色。更何似、归与枕流漱石。,羁旅思乡
木落千山瘦，风微一水澄。清霜暖日快归程。唤渡沙头、款款话离情。傍岸渔舟集，横空雁字轻。凭阑凝望眼增明。一片潇湘、真个画难成。,送别题赠
阿谁曾见。马上墙阴通半面。玉立娉婷。一点灵犀寄目成。明朝重去。人在横溪溪畔住。乔木千章。摇落霜风只断肠。,送别题赠
空江浪阔。清尘凝、层层刻碎冰叶。水边照影，华裾曳翠，露搔泪湿。湘烟暮合。□尘袜、凌波半涉。怕临风、□欺瘦骨，护冷素衣叠。樊姊玉奴恨，小细疏唇，洗妆轻怯。汜人最苦，粉痕深、几重愁靥。花隘香浓，猛熏透、霜绡细摺。倚瑶台，十二金钱晕半掐。,写景抒情
琴拂虞薰，月裁班扇，麦秋槐夏清和。笋变琅，绛榴细蹙香罗。绿云初展圆荷。见金鳞、戏跃清波。山丹舒艳，葵花映日，萱草成窠。浮云富贵，出处无心，好天风月，如意偏多。功名事业，壮怀岜肯蹉跎。待拥雕戈。洗胡尘、须挽天河。醉挥毫，知音为我，发兴高歌。,写景抒情
异乡倦旅，问扁舟东下，归期何日。琴剑空随身万里，天地谁非行客。李杜飘零，羊昙悲感，回首俱陈迹。羁怀难写，豆虫吟破孤寂。柳外门掩疏阴，佳人何处，溪上苹花白。留得一方无用月，隐隐山阳闻笛。旧雨不来，风流云散，惟有长相忆。雁书休寄，寸心分付梅驿。,羁旅思乡
新雨足，一夜满南塘。粳稻向成初吐秀，芰荷虽败尚馀香。爽气入轩窗。澄霁後，远岫更青苍。两部蛙声鸣鼓吹，一天星月浸光芒。秋色陡凄凉。,写景抒情
客梦初回，卧听吴语开帆索。护霜云薄。澹澹芙蓉落。画舫无情，人去天涯角。思量著。翠蝉金雀。别後新梳掠。,送别题赠
江南腊尽，早梅花开後。分付新春与垂柳。细腰肢、自有入格风流，仍更是、骨体清英雅秀。永丰坊那畔，尽日无人，惟见金丝弄晴昼。断肠是，飞絮时，绿叶成阴，无个事、一成消瘦。又莫是、东风逐君来，便吹散眉间，一点春皱。,写景抒情
金枝联玉叶。世代有宗英，声华烨烨。君侯更超绝。抱不群才气，壮图英发。津途轨辙。□武上、青宵迥别。自玉阶、契合君王，拍拍满怀风月。奇绝。身居萧散，志在功名，眼高天阔。恩来魏阕。长江上、驻旌节。待胡尘有警，纶巾羽扇，谈笑周郎事业。恁时看、国倚强宗，诏褒伟烈。,咏史怀古
慈元宫殿五云开。寿献九霞杯。步随王母共徘徊。仙子下瑶台。红袖引翻鸾镜媚，婆娑雪□风回。繁弦脆管莫相催。齐唱柘枝来。,咏史怀古
爱闲能有几人来。松下独徘徊。清虚冷淡神仙事，笑名场、多少尘埃。漱齿石边危坐，洗心易里舒怀。划然长啸白云堆。更待月明□。一瓢春水山中饮，喜无人、踏破苍苔。开了桃花半树，此游不是天台。,写景抒情
年年冬後心情快。常是留宾醉。尊前笑靥粲金钿。更有半黄枨橘、满堆磐。人人爱道休官去。总是闲言语。古今文士与贤才。为甚独高陶令、赋归来。,咏史怀古
渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时双鸳响，廊叶秋声。宫里吴王沈醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。,咏史怀古
书题拂拂洞庭香。孕云黄。粲珠光。唤谪仙人，除是贺知章。未老得闲闲到老，无一事，和诗忙。是中曾著老人双。送千觞。乐谁妨。世上输赢，不似烂柯长。晚入耆英年最少，空结客，少年场。,人生感怀
竹多尘自扫。幽通径曲，禅房深窈。空翠吹衣，坐对闲云舒啸。寒木犹悬故叶，又过了、一番残照。经院悄。诗梦正迷，独怜衰草。幽趣尽属闲僧，浑未识人间，落花啼鸟。呼酒凭高，莫问四愁三笑。可惜秦山晋水，甚却向、此时登眺。清趣少。那更好游人老。,写景抒情
良宵七七。又近中元日。桥上老人有约，後五日、重来觅。婵娟银海出。木犀新雨湿。惟有延平剑气，箕斗外、广寒逼。,送别题赠
一只船儿任意飞。眼前不管是和非。鱼儿得了浑闲事，未得鱼儿未肯归。全似懒，又如痴。这些快活有谁知。华堂只见灯花好，不见波平月上时。,写景抒情
天一角。南枝向我情如昨。情如昨。水寒烟淡，雾轻云薄。吹花嚼蕊愁无托。年华冉冉惊离索。惊离索。倩春留住，莫教摇落。,送别题赠
小池塘，闲院落，薄薄见山影。杨柳风来，吹彻醉魂醒。有时低按秦筝，高歌水调，落花外、纷纷人境。猛深省。但有竹屋三间，莲田二顷。便可休官，日对漏壶永。假饶是、红杏尚书，碧桃学士，买不得、朱颜芳景。,写景抒情
千古铜台今莫问。流水浮云，歌舞西陵近。烟柳有情开不尽。东风约定年年信。天与麟符行乐分。带缓球纹，雅宴催云鬓。翠雾萦纡销篆印。筝声恰度秋鸿阵。,写景抒情
佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削，千峰寒瘦。留连久，秋容似洗，月华如昼。回头南楚东徐，暝霭苍烟，处处空刁斗。山公今健否。功名事、付与年时交旧。白发苦欺人，尚堪插、黄花盈首。归去也、东篱好在，觅渊明友。,写景抒情
有匪碧岩使，满腹鉴湖秋。不居上界官府，来作散仙游。长佩高冠人伟，组练锦袍官贵，清献旧风流。杓柄长多少，洗尽蜀民愁。冠，貂尾案，鹭鸶。时来正恐不免，留滞剑南州。帘卷西州风雨，庭伫百城歌鼓，桃李翠云绸。谁谓蜀山远，只在殿山头。,咏史怀古
凤翼双双，金泥细细。四弦斜抱拢纤指。紫檀香暖转春雷，嘈嘈切切声相继。弱柳腰肢，轻云情思。曲中多少风流事。红牙拍碎少年心，可怜辜负尊前意。,思妇闺怨
元是昭阳宫里人。惊鸿宛转掌中身。只疑飞过洞庭云。按彻凉州莲步紧，好花风袅一枝新。画堂香暖不胜春。,写景抒情
照溪流清浅，正万梅都开，峭寒天气。才过了元宵，渐昼长禁宇，迤逦佳时。断肠枝上雪，残英已、片影初飞。苒苒随风，送春到、便烂漫香迟。凝睇。迎芳菲至。觉欣欣桃李，嫩色依微。应是有新酸，向嫩梢定须，一点藏枝。乍晴还又冷，从尊前、自落轻细。寄与高楼，夜笛声、且缓吹。,写景抒情
月黑天寒花欲睡。移灯影落清尊里。唤醒妖红明晚翠。如有意。嫣然一笑知谁会。露湿柔柯红压地。羞容似替人垂泪。著意西风吹不起。空绕砌。明年花共谁同醉。,送别题赠
脾神喜乐。寿酒一杯胜服药。过却明朝。顶上新霜也合销。小春三日。便觉春暄梅影出。醉把梅看。比似茱萸更耐寒。,写景抒情
相并细腰身。时样宫妆一样新。曲项胡琴鱼尾拨，离人。入塞弦声水上闻。天碧染衣巾。血色轻罗碎摺裙。百卉已随霜女妒，东君。暗折双花借小春。,送别题赠
霜寒月满窗，夜永人无寐。绛腊有馀情，偏照鸳鸯被。看尽旧时书，洒尽今生泪。衙鼓已三更，还是和衣睡。,思妇闺怨
冻雨洗烦浊，烈日霁威光。逸人去作太守，旗志倍精芒。莎外马蹄香湿，柳下阴晨润，景气踏苍苍。夹道气成雾，我独犯颜行。对颜行，斟尾酒，点头网。请君此，更伴顷刻笑谭香。为问锦屏富贵，孰与熙宁谏议，千古蔚仪章。世道正颓靡，此意傥毋忘。,咏史怀古
风前玉树金韵。碧落佳期近。疏云影里鹊桥低。檐外一弯新月、印修眉。星河渐晓铜壶噎。又是经年别。此情莫与玉人知。引起旧家离恨、泪珠垂。,送别题赠
闲敲玉镫隋堤路。一笑开朱户。素云凝澹月婵娟。门外鸭头春水、木兰船。吹花拾蕊嬉游惯。天与相逢晚。一声长笛倚楼时。应恨不题红叶、寄相思。,送别题赠
归计信悠悠。归去谁留。梦随江水绕沙洲。沙上孤鸿犹笑我，萍梗飘流。与世且沈浮。要便归休。一杯消尽一生愁。傥有人来闲论事，我会摇头。,送别题赠
寻春误入桃源洞。草草幽欢聊与共。牢笼风月此时情，做造溪山今夜梦。柳蹊未放金丝弄。梅径已经香雪冻。春愁离恨重於山，不信马儿驼得动。,写景抒情
歌笑见馀妍，情生眄睐。拥髻扬蛾黛。多态。小花深院，漏促离襟将解。恼人红蜡泪。啼相对。芳草唤愁，愁来难奈。兰叶犹堪向谁采。小楼妆晚，应念斑骓何在。碧云长有待。斜阳外。,思妇闺怨
乾坤生古意，草木起秋声。移人名利境，梦中惊。便寻灵宝，凤髓与龟精。密报黄芽就，紫府门开，道情有个莺莺。问归含楚山青。卧影水天明。松庵谁笑话，见还婴。鹤归日落，聚散两忘情。好笑人痴处，白头青冢，世间犹说醒醒。,咏史怀古
夜鹤惊飞。香浮翠藓，玉点冰枝。古意高风，幽人空谷，静女深帏。芳心自有天知。任醉舞、花边帽。最爱孤山，雪初晴後，月未残时。,写景抒情
风急断虹收。孤鹜摇摇下荻洲。醉帽尽从吹落去，飕飕。幸有黄花插满头。君唱我当酬。千里湖山照眼秋。不见故人思故国，休休。一阕清歌听解愁。,羁旅思乡
造物故豪纵，千里玉鸾飞。等闲更把，万斛琼粉盖颇黎。好卷垂虹千丈，只放冰壶一色，云海路应迷。老子旧游处，回首梦耶非。谪仙人，鸥鸟伴，两忘机。掀髯把酒一笑，诗在片帆西。寄语烟波旧侣，闻道莼鲈正美，休制芰荷衣。上界足官府，汗漫与君期。,咏史怀古
梅雪弄芳馨。饯日迎辰契月。争着琴堂称贺处，娉婷。满捧霞觞璨鲤庭。鹤等更龟龄。八十仙翁醉复醒。好倩洛阳驰誉手，丹青。乞与人间作寿星。,送别题赠
世间无此娉婷，玉环未破东风睡。将开半敛，似红还白，馀花怎比。偏占年华，禁烟才过，夹衣初试。叹黄州一梦，燕宫绝笔，无人解、看花意。犹记华阴同醉。小阑干、月高人起。千枝媚色，一庭芳景，清寒似水。银烛延娇，绿房留艳，夜深花底。怕明朝、小雨，便化作燕支泪。,思妇闺怨
席上酒杯难减，鼎中药味频加。老人争得脸如霞。镜里衰容人怕。檐溜尽成冰柱，前村变却梅花。琼瑶破碎为行车。冻雀盈枝堪画。,写景抒情
牛女相望处，星桥不碍东西。重墙未抵蓬山远，却恨画楼低。细字频传幽怨，凝缸长照单栖。城乌可是知人意，偏向月明啼。,思妇闺怨
飞盖追春春约伫。繁杏枝头红未雨。小楼翠幕不禁风，芳草路。无尘处。明月满庭人欲去。一醉邻翁须记取。见说新妆桃叶女。明年却对此花时，留不住。花前语。总向似花人付与。,写景抒情
少年有志封侯，弯弓欲挂扶桑外。一朝敛缩，萧然清兴，了无拘碍。袖里阴符，枕中鸿宝，功名蝉蜕。看舌端霹雳，剧谈玄妙，人间世、疑无对。阆苑醉乡佳处，想当年、绿阴犹在。群仙寄语，不须点勘，鬼神功罪。碧海千寻，赤城万丈，风高浪快。待踞龟食蛤，相期汗漫，与烟霞会。,咏史怀古
楼下雪飞楼上宴。歌咽笙簧声韵颤。尊前有个好人人，十二阑干同倚遍。帘重不知金屋晚。信马归来肠欲断。多情无奈苦相思，醉眼开时犹似见。,送别题赠
春水迷天，桃花浪、几番风恶。云乍起、远山遮尽，晚风还作。绿卷芳洲生杜若。数帆带雨烟中落。傍向来、沙觜共停桡，伤飘泊。寒犹在，衾偏薄。肠欲断，愁难著。倚篷窗无寐，引杯孤酌。寒食清明都过却。最怜轻负年时约。想小楼、终日望归舟，人如削。,羁旅思乡
江城向晓，被西风揉碎，一天丝雨。乱织离愁千万缕，多少关心情绪。促织鸣时，木犀开後，秋色还如许。那堪飘泊，异乡千里孤旅。应想帘幕闲垂，西楼东院，齐把归期数。记得临歧收泪眼，执手叮咛言语。白酒红萸，黄花绿橘，莫等闲辜负。朱笼归骑，甚时先报鹦鹉。,送别题赠
灯火熙熙来稚老。喜逢灯夕都齐到。花市绮楼随处好。人竟道。今年天气常年少。五马行游还坐笑。公堂帘卷东风了。箫鼓喧阗歌舞妙。人窈窕。也应引动南窗傲。,写景抒情
敲碎离愁，纱窗外、风摇翠竹。人去後、吹箫声断，倚楼人独。满眼不堪三月暮，举头已觉千山绿。但试将、一纸寄来书，从头读。相思字，空盈幅。相思意，何时足。滴罗襟点点，泪珠盈掬。芳草不迷行客路，垂杨只碍离人目。最苦是、立尽月黄昏，栏干曲。,送别题赠
花艳嫣然照坐红。池光高下见，木芙蓉。相从款款莫匆匆。新酿熟，浮瓮碧香浓。倚槛送飞鸿。登高时节近，菊披风。笑谈今喜一杯同。揉金蕊，和露入杯中。,写景抒情
落日在烟树，云水两空。澹霞消尽，何事依约有微红。湖上晚来风细，吹尽一天残雨，苍翠湿千峰。谁遣长空月，冷浸玉壶中。问明月，应解笑，白头翁。不堪老去，依旧临水照衰容。良夜几横烟棹，独倚危墙西望，目断远山重。但恨故人远，此乐与谁同。,写景抒情
晴烟漠漠日晖晖。天际远山低。槛外碧芜千里，坐来目送鸥飞。诗笺谈麈，珠盘落落，玉屑霏霏。更把登临馀兴，翻成白雪歌词。,写景抒情
湖上兰舟暮发。扬州梦断灯明灭。想见琼花开似雪。帽檐香，玉纤纤，曾为折。渔管吹还咽。问何意、煎人愁绝。江北江南新念别。掩芳尊，与谁同，今夜月。,送别题赠
云宫鬟，淡黄衫子轻香透。晚凉时候。睡起新妆就。冰枕生寒，玉浸纤纤手。沈吟久。眉山敛秀。爱道奴家瘦。,思妇闺怨
问春春不语，谩新绿、满芳洲。记历历前游，看花南陌，命酒西楼。东风翠红围绕，把功名、一笑付糟丘。醉里了忘身世，吟边自负风流。风流。莫莫复休休。白发渐盈头。怅十载重来，略无欢意，惟有闲愁。多情向人似旧，但小桃、婀娜柳纤柔。望断残霞落日，水天拍拍飞鸥。,人生感怀
好笑山翁年纪。不觉七十有四。生日近元宵，占早烧灯欢会。欢会。欢会。坐上人人千岁。,人生感怀
睽离谩久，年华谁信曾换。依旧当时似花面。幽欢小会，记永夜、杯行无算。醉里屡忘归，任虚檐月转。能变新声，随语意、悲欢感怨。可更馀音寄羌管。倦游江浙，问似伊、阿谁会见。度已无肠，为伊可断。,送别题赠
波荡兰觞，邻分杏酪，昼辉冉冉烘晴。索飞仙，戏船移景，薄游也自人。短桥虚市，听隔柳、谁家卖饧。月题争系，油壁相连，笑语逢迎。池亭小队秦筝。就地围香，临水湔裙。冶态飘云，醉妆扶玉，未应闲了芳情。旅怀无限，忍不住、低低问春。梨花落尽，一点新愁，曾到西泠。,写景抒情
去年云掩冰轮皎。喜今岁、微阴俱扫。乾坤一片玉琉璃，怎算得、清光多少。无歌无酒痴顽老。对愁影、翻嫌分晓。天公元不负中秋，我自把、中秋误了。,思妇闺怨
道骨仙风，海上骑鲸，端是後身。把银河天巧，锺为文采，剑津宝气，融作精神。壶玉储冰，掌金擎露，胸次全无一点尘。年年里，早花朝六日，长庆生申。篁濯锦江滨。人尽道如公清最真。合沉香亭北，金笺奏曲，恩披兽锦，醉拭龙巾。泥紫颁来，渠黄飞去，自是八花砖上人。从後看，大钧播物，万象皆春。,写景抒情
祥云笼昼。正梅花弄粉，岁寒时候。长记今朝，瑶台仙子，降作人间明秀。四德生来全备，绿鬓年年依旧。更满目，儿妇儿孙，森罗前後。知否。笙歌奏。去岁芳筵，好事今年又。寿烛高烧，寿词齐唱，满劝长生酒。元自荣华富贵，况复康宁福寿。愿此去，等鹤算龟龄，天长地久。,送别题赠
雪拥群峰，静□□□。□□□□□居□。□□破壳栗黄香，柴□□□□□□。□□□□，□和衣倒。寂寥气□□君好。□□□贵足人争，山中恬淡能长保。,写景抒情
遥山雪气入疏帘。罗幕晓寒添。爱日腾波，朝霞入户，一线过冰檐。绿尊香嫩蒲萄暖，满酌破冬严。庭下早梅，已含芳意，春近瘦枝南。,写景抒情
双龙烛影，千门夜色，三五宴瑶台。舞蝶随香，飞蝉扑鬓，人自蕊宫来。太平箫鼓宸居晓，清漏玉壶催。步辇归时，绮罗生润，花上月徘徊。,写景抒情
度岁经年两看承。谁信有轻分。从前稳过，如今方悔，不会温存。眼前无限经行地，何处不销魂。多应为你，不看风月，睡过黄昏。,思妇闺怨
行行且止。把乾坤收入，篷窗深里。星散白鸥三四点，数笔横塘秋意。岸觜冲波，篱根受叶，野径通村市。疏风迎面，湿衣原是空翠。堪叹敲雪门荒，争棋墅冷。苦竹鸣山鬼。纵使如今犹有晋，无复清游如此。落日黄沙，远天云淡，弄影芦花外。几时归去，翦取一半烟水。,写景抒情
暗香横路雪垂垂。晚风吹。晓风吹。花意争春，先出岁寒枝。毕竟一年春事了，缘太早，却成迟。未应全是雪霜姿。欲开时。未开时。粉面朱唇，一半点胭脂。醉里谤花花莫恨，浑冷淡，有谁知。,写景抒情
曲陌春风，谁家姊妹同墙看。映花烘暖。困入茸茸眼。细马轻衫，倚醉偷回面。垂杨转。坠鞭挥扇。白地肝肠断。,送别题赠
小园曲径，度疏林深处，幽兰微馥。竹坞无人双翠羽，飞触珊珊寒玉。更欲题诗，晚来孤兴，却恐伤幽独。不如花下，一尊芳酒相属。慨念故国风流，杨花春梦短，黄粱初熟。卷白千觞须劝我，洗此胸中荣辱。醉揖南山，一声清啸，休把离骚读。迟留归去，月明犹挂乔木。,羁旅思乡
西风坠绿。唤起春娇，嫣然困倚修竹。落帽人来，花艳乍惊郎目。相思尚带旧子，甚凄凉、未妆束。吟鬓底，伴寒香一朵，并簪黄菊。却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。,思妇闺怨
红楼紫陌青春路，柳色皇州。月淡烟柔。袅袅亭亭不自由。旧时扶上雕鞍处，此地重游。总是新愁。柳自轻盈水自流。,送别题赠
人间天上。端楼龙凤灯先赏。倾城粉黛月明中，春思荡。醉金瓯仙酿。一从鸾辂北向。旧时宝座应蛛网。游人此际客江乡，空怅望。梦连昌清唱。,人生感怀
锦鳞绣羽。难传愁态颦妩。岸草际天，云影垂絮。人何许。谩并栏倚柱。烟光暮。怅榆钱满路。送春酒。欢期幽会希遇。彩箫凤侣。回首分携处。双脸吹愁雨。无限语。再见时记否。,送别题赠
杨柳渡。醉著青鞋归去。点点沙鸥何处所。十里菰蒲雨。抖擞向来尘土。卧看碧山云度。寄语故时猿鹤侣。未见心先许。,羁旅思乡
夜雨三更，有人枕，晓檐报晴。算顽云痴雾，不难扫荡，青天白日，元自分明。权植油幢，聊张皂纛，坐听前驺鼓角鸣。君休诧，岂宣申南翰，成旦东征。鸿冥。哽噎秋声。正万里榆关未罢兵。幸扬州上督，为吾石友，荆州元帅，是我梅兄。约束鲸鲵，奠安鼠，更使夷海晏清。连宵看，怕天狼隐耀，太白沈枪。,咏史怀古
绣幕深朱户，熏炉小象床。扶肩醉被冒明。绣履可怜分破、两鸳鸯。梦枕初回雨，啼钿半□妆。一钩新月渡横塘。谁认凌波微步、袜尘香。,写景抒情
烹茶留客驻金鞍。月斜窗外山。别郎容易见郎难。有人思远山。归去後，忆前欢。画屏金博山。一杯春露莫留残。与郎扶玉山。,送别题赠
云收天碧。渐风高露冷，群喧初寂。远浦归舟荒渡口，搴篷横棹堤侧。一带澄江，十分蟾影，千里寒光白。襟怀迎爽，有人独步携策。遥想帘卷琼楼，凭阑凝望，此意知何极。声断琴箫双凤驾，凌厉飞仙同籍。问汉乘槎，采珠临海，往事空踪迹。莫辞吟赏，终宵清景难得。,写景抒情
宝梳半脱文窗里。玉软因谁醉。锦鸳应是懒熏香。□我水村孤酌、减疏狂。此时纵有千金笑。情味如伊少。带围宽尽莫教知。嫌怕为侬成病、似前时。,思妇闺怨
是三春已暮，浪蕊彤残，牡丹零落。独殿清和，有佳名芍药。浅浅芳业，绣幢鼎鼎，更艳香绰约。浑似扬州，画楼卷起，翠帘红幕。倚槛轻盈，万娇千媚，故整霞裙，笑花寂寞。太守风流，拥笙歌围著。坐上诗人，二千里外，念此身飘泊。客眼看花，归心对酒，番成萧索。,写景抒情
风流心胆，直把春偿酒。选得一枝花，绮罗中、算来未有。名园翠苑，风月最佳时，夜迢迢，车款款，是处曾携手。重来一梦，池馆皆依旧。幽恨写新诗，托何人、章台问柳。渔舟归後，云锁武陵溪，水潺潺，花片片，舣棹空回首。,写景抒情
凌花镜里桃花笑，清影团团。月淡风寒。深夜移灯许细观。武陵溪上当时事，何处飞鸾。泪纸惊澜。飘尽红英不忍看。,思妇闺怨
生与真妃姓氏同。家随西子苎萝东。谁道玉肌寒起粟，酒能红。火齐烧空来上苑，冰浆凝露在西宫。不似荔枝生处远，恨薰风。,思妇闺怨
玉卮细酌流霞湿。金钗翠袖勤留客。行色小梅残。官桥杨柳寒。赐环宣室夜。看落金莲。人记海听康。流风秀水旁。,写景抒情
情若连环，恨如流水，甚时是休。也不须惊怪，沈郎易瘦，也不须惊怪，潘鬓先愁。总是难禁，许多魔难，奈好事教人不自由。空追想，念前欢杳杳，後会悠悠。凝眸。悔上层楼。谩惹起、新愁与旧愁。向彩笺写遍，相思字了，重重封卷，密寄书邮。料到伊行，时时开看，一看一回和泪收。须知道，□这般病染，两处心头。,思妇闺怨
楝花飘砌。蔌蔌清香细。梅雨过，苹风起。情随湘水远，梦绕吴峰翠。琴书倦，鹧鸪唤起南窗睡。密意无人寄。幽恨凭谁洗。修竹畔，疏帘里。歌馀尘拂扇，舞罢风掀袂。人散後，一钩淡月天如水。,写景抒情
荷花风细。乞巧楼中凉似水。天幕低垂。新月弯环浅晕眉。桥横乌鹊。不负年年云外约。残漏疏钟。肠断朝霞一缕红。,写景抒情
绀玉波宽，碧云亭小，苒苒水枫香细。鱼牵翠带，燕掠红衣，雨急万荷喧睡。临槛自采瑶房，铅粉沾襟，雪丝萦指。喜嘶蝉树远，盟鸥乡近，镜奁光里。帘户悄、竹色侵棋，槐影移漏，昼永簟花铺水。清眠乍足，晚浴初慵，瘦约楚裙尺二。曲砌虚庭夜深，月透龟纱，凉生蝉翅。看银潢泻露，金井啼鸦渐起。,写景抒情
绿示阴阴春已休。群花飘尽也，不胜愁。游丝飞絮两悠悠。迷芳草，日暖雨初收。深院小迟留。好香烧一炷，细烟浮。更听羯鼓打梁州。恼人处，宿酒尚扶头。,写景抒情
惠我田畴，拯民水火，春满蜀东。更山连睥睨，长蛇隐雾，红移略约，睢霓横空。人卧流苏行席上，公心事夕阑晨枕中。长自苦，算无人识得，只有天公。天教百般如愿，也应是、天眼惺。看田间泥饮，门无夜打，水滨庐处，户有朝舂。拟上公堂，称兕爵酒，未抵人间春意浓。无可愿，愿城池永与，公寿无穷。,写景抒情
试把珠帘低卷。宛见梅妆粉面。绿绕更红围，齐捧瑶卮来劝。堪羡。堪羡。此是神仙阆苑。,写景抒情
过雨新荷生水气。高影参差，无谓思量睡。梦里不知轻别意。醒来竟是谁先起。去路夕阳芳草际。不论阑干，处处情怀似。记得分明羞掷蕊。自知不是天仙子。,送别题赠
昔年曾到神清洞。笑领希夷非夙梦。看时须到月边乌，养处且论铅与汞。土膏仍有黄芽动。神水浇香灵气种。夜深谁伴玉琴闲，鹤在九华松露重。,咏史怀古
佳客志淮海，贱子设樽。楚江昨夜清涨，短棹已安排。休问南楼风月，且念阳台云雨，几日却重来。银烛正凝泪，画鼓且休催。彩云飞，黄鹤举，两徘徊。林泉归去高卧，回首笑尘埃。我唱更凭君和，君起谁同我舞，莫惜玉山颓。他日扬州路，散策愿相陪。,送别题赠
过湖携手屡沾襟。,写景抒情
梦觉清宵半。悄然屈指听银箭。惟有床前残泪烛，啼红相伴。暗惹起、云愁雨恨情何限。从卧来、展转千馀遍。恁数重鸳被，怎向孤眠不暖。堪恨还堪叹。当初不合轻分散。及至厌厌独自个，却眼穿肠断。似恁地、深情密意如何拚。虽後约、的有于飞愿。奈片时难过，怎得如今便见。,思妇闺怨
八月微凉生枕簟。金盘露洗秋光淡。池上月华开宝鉴。波潋滟。故人千里应凭槛。蝉树无情风苒苒。燕归碧海珠帘。沈臂冒霜潘鬓减。愁黯黯。年年此夕多悲感。,思妇闺怨
绣水雕栏，绮霞邃宇。薰风飒至清无暑。花间休唱遏云歌，枝头且听娇莺语。景物撩人，悠然得句。深杯戏把纹楸赌。胸中邱壑自生凉，何须泉石寻佳趣。,写景抒情
夜来南极十分明。申月应生申。小范龙图老子，大苏玉局仙人。擎天健手，家传方略，功在峨岷。看取芝封夜下，归来尽展经纶。,咏史怀古
醉吟处。都是琴尊，竟日松下语。有笔床茶灶，瘦筇相引，逢花须住。正翠阴迷路。年光荏苒成孤旅。待趁燕樯，休忘了、玄都前度。渐烟波远，怕五湖凄冷，佳人袖薄，修竹依依日暮。知他甚处重逢，便匆匆、背潮归去。莫因循、误了幽期，应孤旧雨。伫立山风晚，月明摇碎江树。,羁旅思乡
梅雨收黄，暑风依旧闲庭院。露荷轻颤。只有香浮面。挂起西窗，月澹无人见。幽情远。随钗低扇。好个凉方便。,写景抒情
江南春早。问江上寒梅，占春多少。自照疏星冷，祗许春风到。幽香不知甚处，但迢迢、满汀烟草。回首谁家竹外，有一枝斜好。记当年、曾共花前笑。念玉雪襟期，有谁知道。唤起罗浮梦，正参横月小。凄凉更吹塞管，漫相思，鬓华惊老。待觅西湖半曲，对霜天清晓。,写景抒情
犀纹隐隐莺黄嫩，篱落翠深偷见。细雨重移，新霜试摘，佳处一年秋晚。荆江未远。想橘友荒凉，木奴嗟怨。就说风流，草泥来趁蟹螯健。并刀寒映素手，醉魂沈夜饮，曾倩排遣。沆瀣含酸，金罂裹玉，蔌蔌吴盐轻点。瑶姬齿软。待惜取团圆，莫教分散。入手温存，帕罗香自满。,写景抒情
一水如绳，两山如翼，绿野如绣。松院干霄，筠庄枕浪，揽尽溪山秀。水南水北，竹舆兰棹，来往月宵花昼。问人间、天上何处，更寻大围小有。人言拒梗，功成仙去，丹鼎夜寒光透。唤取云英，炼成石髓，日月齐长久。烦君挟我，朝元真阙，两翼羽轻风骤。此时看，小茅峰顶，有云贯斗。,写景抒情
不见南师久，谩说北群空。当场只手，毕竟还我万夫雄。自笑堂堂汉使，得似洋洋河水，依旧只流东。且复穹庐拜，会向藁街逢。尧之都，舜之壤，禹之封。於中应有，一个半个耻臣戎。万里腥膻如许，千古英灵安在，磅礴几时通。胡运何须问，赫日自当中。,咏史怀古
廉纤小雨养花天。池光映远山。蕙兰风暖正暄妍。归梁燕翼偏。芳草碧，绿波涟。良辰近禁烟。酒酣午枕兴怡然。莺声惊梦仙。,写景抒情
照水粉梅开尽。春残峭寒犹甚。秋气著人衣，斗帐玉儿生晕。那更。那更。帘外月斜风横。,写景抒情
宿蕊斗攒金粉闹。青房暗结蜂儿小。敛面似啼开似笑。天与貌。人间不是铅华少。叶软香清无限好。风头日脚乾催老。待得玉京仙子到。凭向道。红颜只合长年少。,写景抒情
宝蜡夜笼花，不碍画楼，无限清景。病叶分秋，翦愁桐金井。银汉外、尘飞不到，暮云收、琉璃万顷。弁山横翠，好倩西风，送上江心镜。霓裳空楚楚，钧天旧梦难醒。最忆婵娟，□钗钿香冷。欲高跨、娇鸾归去，又还愁、乌啼酒醒。独思前事，夜永谁问相如病。,送别题赠
眼中叠叠烟中树。晚云点点翻荷雨。鸥泛渚边烟。绿蒲秋满川。未成江海去。聊作林塘主。客恨阔无津。风斜白巾。,写景抒情
鹤冷风亭，鸿迷烟渚，晓来雪意填空。酿成佳瑞，端为兆年丰。况有神娲妙手，调和得、云彩皆同。楼台上，铺琼缀玉，随步广寒宫。天公。开地轴，八混一，莫辨堤封。又须教、归禽狡兽沈踪。坐见花敷万木，谁知道、春已输工。三杯酒，西湖父老，相与话时雍。,写景抒情
自昔中元，多生上相。麒麟今又来天上。云衢虽未掇勋名，月评先已腾声望。宝鼎浓熏，金翘绝唱。真珠百斛倾家酿。斯辰聊用祝龟龄，他年端合扶鸠杖。,咏史怀古
仄月高寒水石乡。倚空青碧对禅床。白发自怜心似铁。风月。使君子细与平章。已判生涯筇竹杖。来往。却惭沙鸟笑人忙。便好剩留黄绢句。谁赋。银钩小草晚天凉。,羁旅思乡
清远湖山佳丽人。柳边花下复清晨。向前犹有几多春。祓禊秋千时节近，管弦歌舞一回新。未嗔狂客污车茵。,写景抒情
片云凝墨，看荷花才湿，依然无雨。水槛空明人少到，却却幽禽相语。曲几横陈，长琴高挂，自奏南风谱。俄闻刀尺，隔窗人翦霜苎。因念西子湖边，闹红一舸，曾宿鸳鸯浦。翠羽不传沧岛信，日暮闲情□与。懒拂鸾笺，懒拈象管，秀句同谁赋。孤鸿程杳，夕阳低下平楚。,写景抒情
云漠漠，云漠漠，云拥紫皇家。岩上神仙无一事，幅巾临水看桃花。点点是丹砂。,写景抒情
茅屋何堪翠袖，芝田自有霓裳。一双雪舞碧云乡。富贵人家以上。竹外山童敲臼，梅边溪友传觞。青霞道服石炉香。便是寿星模样。,写景抒情
病里不知春早晚，惊心绿暗红稀。起来初拭薄罗衣。多情海燕，还傍旧梁飞。瘦损休文谁记得，空将销臂频围。眼前都是去年时。不堪追想，魂断画楼西。,思妇闺怨
重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千忆。百花过了，游蜂将次成蜜。追思共醉西湖，诗朋馀几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。,写景抒情
柳径花台，熙熙春动，游人珥堕簪遗。枯藤到处，绿刺惹冠衣。雪後园林更好，琼作佩、香满横枝。巡檐久，留连一笑，不管午阴移。盘洲，今雅集，皇华飞盖，挥麈迟迟。觉龟鱼增价，草木生辉。梁上不教尘落，谈文字、酒散星稀。明年好，玉津随驾，回首记襟期。,写景抒情
井梧叶叶秋风晚。东篱点点金钱满。开急为重阳。日烘深院香。幽姿无众草。莫恨生非早。嚼蕊傍池台。寿公桑落杯。,写景抒情
冷雨疏风凉漠漠。云去云来，万里秋阴薄。笑倚玉阑呼白鹤。烟笼素月青天角。竹影松声浑似昨。醉胆如天，谁道词源涸。满地苍苔霜叶落。今宵不饮何时乐。,写景抒情
溪山好处，赢得题新曲。待足人生甚时足。问临流情味，倚遍斜晖，应似画、小景生绡一幅。渔舟声乃，岩上云飞，杳杳归鸦去鸿逐。任当年伊吕，谈笑兴王，争敌恁、闲眠野宿。待雪天、月夜我还来，醉潇洒清幽，那些儿屋。,写景抒情
云破月高悬，照我双双泪。人在朱桥转曲西，翠幕重重闭。要见索商量，见了还无计。心似长檠一点灯，到晓清清地。,送别题赠
仙姥来时，正一望、千倾翠澜。旌旗共、乱云俱下，一依前山。命驾群龙金作轭，相从诸娣玉为冠。向夜深、风定悄无人，闻佩环。神奇处，君试看。奠淮右，诅江南。遣六丁雷电，别守东关。却笑英雄无好手，一篙春水走曹瞒。又怎知、人在小红楼，帘影间。,咏史怀古
快雨疏风六月凉。貂蝉人著彩衣裳。肃然心拜玉炉香。相国趣还调鼎鼐，潘舆指日下潇湘。秋来江上接归航。,咏史怀古
六月云初，人争议公，公无阻伤。记传飞急羽，舟还海道，弥漫白水，路入沙场。万姓三军，倚公为命，法有逗遛公自当。君还信，似崔嵬砥柱，屹立瞿塘。此行阴德难量。到论定才知滋味长。看鱼肥蟹健，妻孥共乐，酒稻熟，翁媪相将。何以报公，祝公千岁，多少人家烧夜香。凌烟上，更声名凛凛，冠剑堂堂。,咏史怀古
清似水。不了眼中供泪。今宵忍听唱阳关，暮云千里。可堪客里送行人，家山空老春荠。道别去、如许易。离合定非人意。几年回首望龙门，近才御李。也知追诏有来时，匆匆今见归骑。整弓刀，徒御喜。举离觞、饮无味。端的慰人愁悴。想天心，注倚方深，应是日日传宣公来未。,送别题赠
午睡醒来策瘦筇。几痕茸绿径苔封。石榴初□舞裙红。中酒情怀滋味薄，肥梅天气带衣慵。日长门巷雨馀风。,写景抒情
小楼南陌。翠金勒，谁家春色。冷雨吹花，禁烟怯柳，伤心行客。少年百万呼卢，拥越女、吴姬共掷。被底香浓，尊前烛灭，如今消得。,送别题赠
胜日萱庭小，西风橘柚长。天怜扇枕彩衣郎。乞与淡云纤月、十分凉。潋滟三危雾，氤氲百濯香。年来椿树更苍苍。不用蓝桥辛苦、捣玄霜。,写景抒情
新荷池沼，绿槐庭院。檐外雨声初断。喧喧两部乱蛙鸣，怎得似、啼莺。风光流转。客游汗漫。莫问鬓丝长短。即时杯酒醉时歌，算省得、闲愁一半。,写景抒情
水底明霞十顷光。天教铺锦衬鸳鸯。最怜杨柳如张绪，却笑莲花似六郎。方竹簟，小胡床。晚风消得许多凉。背人白鸟都飞去，落日残□更断肠。,写景抒情
新雨洗花尘，扑扑小庭香湿。早是垂杨烟老，渐嫩黄城碧。晚帘都卷看青山，山外更山色。一色梨花新月，伴夜窗吹笛。,写景抒情
家住东吴近帝乡。平生豪举少年场。十千沽酒青楼上，百万呼卢锦瑟傍。身易老，恨难忘。尊前赢得是凄凉。君归为报京华旧，一事无成两鬓霜。,人生感怀
贪而忘止。贪即生逢饱喜。一逐贪风。恨不当初嫁邓通。残杯剩酒。食籍名中犹折寿。若使兼何。他日阴司罪过多。,人生感怀
空伫立。又是冷烟寒食。开尽荼シ都一色。东风吹更白。我是纶竿倦客。道上行人不识。著取蓑衣拈短笛。沙鸥应认得。,羁旅思乡
酸风泠泠。哀笳吹数声。碎雨冥冥。泣瑶英。花心路，芙蓉城。相思几回魂惊。肠断坟草青。,思妇闺怨
塞鸿高，仙露满。秋入银河清浅。逢好客，且开眉。盛年能几时。宝筝调，罗袖软。拍碎画堂檀板。须尽醉，莫推辞。人生多别离。,送别题赠
天上星河转，人间帘幕垂。凉生枕簟泪痕滋。起解罗衣、聊问夜何其。翠贴莲蓬小，金销藕叶稀。旧时天气旧时衣。只有情怀、不似旧家时。,思妇闺怨
秋光正洁。仙家瑞草，黄花初发。物外高情，天然雅致，清标偏别。仙翁笑酌金杯，庆儿女、团圆喜悦。嫁与萧郎，凤凰台上，长生风月。,写景抒情
连面霜风。野馆山村逢至日，开怀欲酒杯空。与谁同。一缄来信托飞鸿。信里催归无限意，黄昏应是出房栊。夜香浓。,送别题赠
柳浪六桥春碧，香尘十里香风。好是烂游浓醉後，画□阑干见小红。红明绿暗中。旧约涌金门道，纱笼毕竟相逢。只恐入城归路杂，便转头树北云东。侯门深几重。,写景抒情
溪边风物已春分。画堂烟雨黄昏。水沈一缕袅炉薰。尽醉芳尊。舞袖飘摇回雪，歌喉宛转留云。人间能得几回闻。丞相休嗔。,写景抒情
曲尘犹沁伤心水，歌蝉暗惊春换。露藻清啼，烟萝澹碧，先结湖山秋怨。波帘翠卷。叹霞薄轻绡，泛人重见。傍柳追凉，暂疏怀袖负纨扇。南花清斗素靥，画船应不载，坡静诗卷。泛酒芳筒，题名蠹壁，重集湘鸿江燕。平芜未翦。怕一夕西风，镜心红变。望极愁生，暮天菱唱远。,写景抒情
吴山深。越山深。空谷佳人金玉音。有谁知此心。夜沈沈。漏沈沈。闲却梅花一曲琴。月高松竹林。,写景抒情
板约红牙。歌翻白雪，杯泛流霞。苏小情多，潘郎年少，欢计生涯。轩窗临水人家。更门掩、青春杏花。百万呼卢，十千沽酒，不负韶华。,写景抒情
牛酒享宾客，焦烂列前荣。有人先事早计，残突伴孤星。香火家家绘象，鼓村村祠宇，翦不断人情。清泪九皋鹤，唤起梦魂惺。白苹洲，芳草渡，玉湖亭。画帘挂起簌，一卷易同盟。携手锦江箍隐，觌面墨池玄叟，扶杖蜀君平。三老冁然笑，云散太空清。,送别题赠
可怜翡翠随鸡走。学绾双鬟年纪小。见来行待恶怜伊，心性娇痴空解笑。红蕖照映霜林表。杨柳舞风腰袅袅。衾馀枕剩尽相容，只是老人难再少。,思妇闺怨
露华清。天气爽、新秋已觉凉生。朱户小窗，坐来低按秦筝。几多妖艳，都总是、白雪馀声。那更、玉肌肤韵胜，体段轻盈。照人双眼偏明，况周郎、自来多病多情。把酒为伊，再三著意须听。销魂无语，一任侧耳与心倾。是我不卿卿，更有谁可卿卿。,思妇闺怨
叶底蜂衙催日晚。向晚匀妆，巧画宫眉浅。翠幕无风香自远。金船酌酒须教满。未说别离魂已断。雨幌云屏，只恐良宵短。心事不随飞絮乱。宦情肯把恩情换。,送别题赠
瑞鸭烟浓。晓来弦管，声在霜空。却退寒威，借回春色，满苑香风。几时人下瑶宫。记千载、今朝庆逢。满捧瑶觞，芝兰丛里，锦绣光中。,写景抒情
看青山绕郭。更暮草萋萋，疏烟漠漠。无风自花落。欲黄昏，谁向官楼吹角。刚肠顿弱。恨别来、辜负厚约。想香闺念旧，还忆去年，共举杯酌。寂寞。光阴虚度，未说离愁，泪痕先阁。珠帘翠幕。除相见，是奇药。况中年已後，凭高临远，情怀终是易恶。早归休，月地云阶，剩追笑乐。,送别题赠
风狂雨横，是邀勒园林，几多桃李。待上层楼无气力，尘满栏干谁倚。就火添衣，移香傍枕，莫卷朱帘起。元宵过也，春寒犹自如此。为问几日新晴，鸠鸣屋上，鹊报檐前喜。揩试老来诗句眼，要看拍堤春水。月下凭肩，花边系马，此兴今休矣。溪南酒贱，光阴只在弹指。,写景抒情
宿雨滋兰，轻风柳，新来随处和融。幽兰曲径，花气巧相通。燕子才飞又语，带芹泥、时点芳丛。微中酒，日长睡起，心事在眉峰。年年，春好处，联镳荡桨，拾翠挪红。任金貂醉脱，不放杯空。谁信风流一别，当时事、已逐飞鸿。云山晚，阑干罢倚，烟寺起疏钟。,写景抒情
为爱梅花如粉面。天与功夫，不似人间见。几度拈来亲比看。功夫却是花枝浅。觅得归来临几砚。尽日相看，默默情无限。更不嗅时须百遍。分明销得人肠断。,思妇闺怨
春波滟滟浮春渚。绿阴一径风兼雨。又作去年时。绿深垂蔓篱。故山归兴动。江北江南梦。白发故相欺。星星如有期。,羁旅思乡
碎红如绣。摇曳东风垂彩绶。拟倩柔条。约住佳人细柳腰。蜀江春绿。争似枝头能结束。纤手攀时。欲绾同心寄与谁。,写景抒情
尧舜去已远，稷契不重来。周流天上地下，我马亦悠哉。君向云中独立，知与何人相俟，孔盖逐风回。长忆目成处，却苦别离催。被明月，佩宝璐，冠崔嵬。可怜幼好奇服，年老在尘埃。天地与我同性，日月与我同命，何事有馀哀。故国空乔木，野鹿上高台。,送别题赠
绛罗萦色，茸金丽蕊，秀格压尽群芳。人间第一娇妩，深紫轻黄。乍过夜来谷雨，盈盈明艳惹天香。春风暖，宝幄竞倚，名称花王。朝槛五云拥秀，护晓日、偏宜翠幕高张。姿露叶，临赏须趁韶光。最喜鉴鸾初试，数枝姚魏插宫妆。然绛蜡，共花拚醉，莫靳瑶觞。,写景抒情
水鉴中看尤未老。乘兴拿舟，更向湘江过。俯仰太虚都一个。九春风思谁吟到。闲上钓台云外坐。待得金鳞，始放芳尊倒。醉後言归犹更早。素纤有数君须道。,写景抒情
禀气之中，具圣之和，生逢令辰。算三春仲月，方才破二，百年大齐，恰则平分。立玉林深，散花庵小，中有け然自在身。诗何似，似苏州闲远，庾府清新。青鞋布袜乌巾。试勇往蓉溪一问津。有心香一瓣，心声一阕，更携阿艾，同寿灵椿。劫劫长存，生生不息，宁极深根秋又春。聊添我，作风流二老，岁岁寻盟。,人生感怀
葭管风微。莱衣香软，歌凤将雏。笑酌流霞，问人何处，别有瑶池。相将月佩霞裾。领凫舄、归朝玉墀。管取长年，进封大国，稳住清都。,送别题赠
彩衣长久。五世祥烟熏舞袖。,写景抒情
雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。寂寞。家山何在，雪後园林，水边楼阁。瑶池旧约。鳞鸿更杖谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。,思妇闺怨
烟霞万壑，记曲径幽寻，霁痕初晓。绿窗窈窕。看随花石，就泉通沼。几日不来，一片苍云未扫。自长啸。怅乔木荒凉，都是残照。碧天秋浩渺。听虚籁泠泠，飞下孤峭。山空翠老。步仙风，怕有采芝人到。野色闲门，芳草不除更好。境深悄。比斜川、又清多少。,写景抒情
凤髻金泥带，龙纹玉掌梳。走来窗下笑相扶。爱道画眉深浅、入时无。弄笔偎人久，描花试手初。等闲妨了绣功夫。笑问双鸳鸯字、怎生书。,思妇闺怨
江头疏雨轻烟。寒食落花天。翻红坠素，残霞暗锦，一段凄然。惆怅东君堪恨处，也不念、冷落尊前。那堪更看，漫空相趁，柳絮榆钱。,思妇闺怨
居士年来病酒。肉食百不宜口。蒲合与波，更着同蒿葱韭。亲手。亲手。分送卧龙诗友。,送别题赠
暂时莫荡出燕然。冰柱冻层檐。时节马蹄归路，杨花乱扑征鞯。如今归去，银铛宜见，七宝床边。待得退朝花底，家人争卷珠帘。,送别题赠
体粟须烦鼎力苏。流涎正值麴盈车。坐来兽炭拨还无。一阕可能酬一绝，双银端不换双珠。松毛粉白老翁须。,写景抒情
晚色寒清如四檐。梧桐冷碧到疏帘。小花未了烛花偏。瑶瓮孛堆春这里，锦屏屈曲梦谁边。熏笼香暖索衣添。,写景抒情
遇坎乘流随分了。鸡虫得失能多少。儿辈雌黄堪一笑。堪一笑。鹤长凫短从他道。几度秋风吹梦到。花姑溪上人空老。唤取扁舟归去好。归去好。孤篷一枕秋江晓。,人生感怀
潇洒琴帘，月灯归後新谐好。青云香里共清风，消得金花诰。争奈天颠地倒。好光阴、都惊散了。更听人说，七七年时，多多烦恼。捱到如今，信知空挂闲怀抱。天於负处最饶人，颦也翻成笑。牢闭柴门自好。对梅花、杯盘草草。满前儿女，耐後夫妻，齑盐偕老。,人生感怀
宦途险，问急流勇退，几人闻早。自别修门今正是，一纪生朝还到。绿野风光，平泉草木，争似梅山好。园林如画，芰荷香泛芳沼。早晚玉节来临，君恩踵至，金印应如斗。好是华堂开宴处，歌舞管弦声奏。海上蟠桃，山中仙杏，共劝长生酒。莫辞沈醉，年年此会依旧。,送别题赠
横玉叫清宵，帘外月侵残烛。人在画楼高处，倚阑干几曲。穿云裂石韵悠扬，风细断远续。惊落小梅香粉，点一庭苔绿。,写景抒情
蕊珠仙籍标名，绛纱覆玉云霞里。銮坡凤掖，丝鸣佩，甘泉近侍。濯柳临春，梨照座，绝尘风味。记青蒲、夜半论兵，万人惊诵回天意。麟组遥临万里。谈笑处、江山增丽。遐冲坐折，风流馀事，唯应燕喜。新筑沙堤，暂占熊梦，恰经长至。过佳辰献寿，双旌便好，作朝天计。,咏史怀古
落日秋风岭上村。全稀过雁少行人。正是悲伤愁绝处，更黄昏。漠漠野烟生碧树，漫漫衰草际黄云。借使昔人行到此，也销魂。,送别题赠
我见君来，顿觉吾庐，溪山美哉。怅平生肝胆，都成楚越，只今胶膝，谁是陈雷。搔首踟蹰，爱而不见，要得诗来渴望梅。还知否，快清风入手，日看千回。直须抖擞尘埃。人怪我柴门今始开。向松间乍可，从他喝道，庭中且莫，踏破苍苔。岂有文章，谩劳车马，待唤青刍白饭来。君非我，任功名意气，莫恁徘徊。,羁旅思乡
弄晴台馆收烟候，时有燕泥香坠。宿酲未解，单衣初试，腾腾春思。前度桃花，去年人面，重门深闭。记彩鸾别後，青骢归去，长亭路、芳尘起。十二屏山遍倚。任苍苔、点红如缀。黄昏人静，暖香吹月，一帘花碎。芳意婆娑，绿阴风雨，画桥烟水。笑多情司马，留春无计，湿青衫泪。,思妇闺怨
憎人虎豹守天关。嗟蜀道、十分难。说与沐猴冠。这富贵、於人怎谩。忘形尊俎，能言桃李，日日在东山。不醉有馀欢。唱好个、风流谢安。,咏史怀古
海山叠翠。夕阳殷雨云堆雪。鹧鸪声里蛮花发。我共扁舟，江上两萍叶。东风落酒愁难说。谁教春梦分胡越。碧城芳草应销歇。曾识刘郎，惟有半弯月。,写景抒情
皓月明腮雪，冷风乱鬓云。高楼帘幕夜生春。半醉倚人秋水、欲斜倾。晓雨双溪涨，归舟一叶轻。杳无青翼寄殷勤。目断烟波渔火、又黄昏。,写景抒情
西风著意送归船。家近总欣然。去日梅开烂漫，归时秋满山川。京华倦客，难堪羁思，历尽秋边。寄语娥休笑，月圆人亦团圆。,送别题赠
渺渺烟霄风露冷，夜未艾、凉蟾似水。海山外、五云散彩，三峰凝翠。一鹤横空何缥缈，见殿阁、笙歌拥罗绮。笑劳生，空如尺，恋槿花篱。於中青鸾唱美。丹鹤舞奇。有粉娥琼女，齐捧芳卮。天真皇人陈玳席，宴太姥，思之暗生悲。念如今，红尘满面，漫洒晚风泪。,写景抒情
太平和气兆嘉祥。草木总成双。红苞翠盖出横塘。两两斗芬芳。干摇碧玉并青房。仙髻拥新妆。连枝不解引鸾皇。留取映鸳鸯。,写景抒情
宴兰溆，促奏丝萦管裂飞繁响。似汉宫人去，夜深独语，胡沙凄哽。对雁斜玫柱，琼琼弄月临秋影。凤吹远，河汉去杳，天风飘冷。泛清商竟。转铜壶敲漏，瑶床二八青娥，环佩再整。菱歌四碧无声，变须臾、翠翳红暝。叹梨园、今调绝音希，愁深未醒。桂楫轻如翼，归霞时点清镜。,写景抒情
洗尽秋容天似莹。星稀月淡人初静。策杖萦纡寻远径。披昏暝。堤边犊母闲相并。遥想去舟魂欲凝。一番佳思从谁咏。憔悴归来如独醒。知何境。沈沈但觉烟村迥。,思妇闺怨
练光浮，烟敛澄波渺。燕脂湿、靓妆初了。绿云伞上露滚滚，的真珠小。笼娇媚、轻盈伫眺。无言不见仙娥，凝望蓬岛。玉阙葱葱，镇锁佳丽春难老。银潢急、星槎飞到。暂离金砌，为爱此、极目香红绕。倚兰棹。清歌缥缈。隔花初见，楚楚风流年少。,写景抒情
十年前事翻疑梦，重逢可怜俱老。水国春空，山城岁晚，无语相看一笑。荷衣换了。任京洛尘沙，冷凝风帽。见说吟情，近来不到谢池草。欢游曾步翠窈。乱红迷紫曲，芳意今少。舞扇招香，歌桡唤玉，犹忆钱塘苏小。无端暗恼。又几度留连，燕昏莺晓。回首妆楼，甚时重去好。,送别题赠
西源好，春日日初长。不看人间三月景，常思天上万花香。幽赏一时狂。歌笑也，空洞大歌章。千景净来风谷秀，三云归後月林光。沈麝似兰香。,写景抒情
四十修真学道，金鱼要换金丹。龟龄鹤算不知年。行满身冲霄汉。此事希夷玄奥，功参造化难言。眼前有药耀山川。好把元阳修炼。,咏史怀古
恨公来较晚，早归朝、骢马去难留。是朱轮华毂，联叠组，家世公侯。今在玉堂深处，借重护偏州。好把青毡拂，奕世勋猷。明日东津归路，正梅花霜暧，春上枝头。看连旗列鼓，送客下江楼。对云山、千年不老，向楼前、阅尽几行舟。留名在，严陵滩下，日夜东流。,送别题赠
溪山佳处是湘中。今古言同。平林远岫浑如画，更渔村、返照斜红。两岸荻风策策，一江秋水溶溶。苍涯石壁景尤雄。人自西东。利名汩没黄尘里，又那知、清胜无穷。何日轻蓑笠，持竿独钓西风。,写景抒情
清夜沈沈，暗蛩啼处檐花落。乍凉帘幕。香绕屏山角。堪恨归鸿，情似秋云薄。书难托。尽交寂寞。忘了前时约。,送别题赠
波暖尘香，正嫩日轻阴，摇荡清昼。几日新晴，初展绮枰纹绣。年少忍负韶华，尽占断、艳歌芳酒。看翠帘、蝶舞蜂喧，催趁禁烟时候。杏腮红透梅钿皱。燕将归、海棠厮句。寻芳较晚，东风约、还在刘郎後。凭问柳陌旧莺，人比似、垂杨谁瘦。倚画阑无语，春恨远、频回首。,写景抒情
不恨残花妥。不恨残春破。只恨流光，一年一度，又催新火。纵青天白日系长绳，也留春得麽。花院重教锁。春事从教过。烧笋园林，尝梅台榭，有何不可。已安排、珍簟小胡床，待日长闲坐。,写景抒情
楚塞残星几点，关山明月三年。长亭犹有竹如椽。可惜中郎不见。折柳新愁未歇，落梅旧梦谁圆。何人吹向内门前。一片鹧鸪清怨。,送别题赠
玉立风尘。光动黄银。便谈文、也到夜分。无人烛下，壁上传神。记老婆心，寒士语，道人身。极意形容，下语难亲。更万分、无一分真。醉翁去後，往往愁人。顾滴山泉，衔丘冢，化龙云。,咏史怀古
江路绕青山，山翠扑衣轻湿。谁酿晚来云意，做一天愁色。竹溪斜度尽篮舆，疏梅暗香入。何处最关心事，恨落梅风急。,写景抒情
亭亭秋水芙蓉。翠围中。又是一年风露、笑相逢。天机畔。云锦乱。思无穷。路隔银河犹解、嫁西风。,送别题赠
韶华婉娩，正和风迟日，喧妍清昼。紫燕黄鹂争巧语，催老芬芳花柳。灼灼花王，盈盈娇艳，独殿春光後。鹤翎初拆，露沾香沁珠溜。遥想京洛风流，姚黄魏紫，间绿如铺纤。小盖低回雕栏曲，车马纷驰圆囿。天雨曼珠，玉盘金束，占得声名久。留连朝暮，赏心不压芳酒。,写景抒情
行思坐忆。知他是、怎生过日。烦恼无、千万亿。诮将做饭吃。旧日轻怜痛惜。却如今、怨深恨极。不觉长吁叹息。便直恁下得。,思妇闺怨
锦绣文章，圭璋闻望，碧落侍郎。昨履声渐近，星辰避次，竹符重剖，湖海生光。委羽天空，石桥水冷，每为众生时雨滂。君知否，是民心襦库，吏胆冰霜。少须召入行。也不念无人荷紫囊。有本朝曾旦，移春手段，旧家羲献，补月心肠。此去三山，却登八座，已准金瓯姓氏香。还朝处，双凫作对，五马成行。,咏史怀古
春思浓如酒，离心乱似绵。一川芳草绿生烟。客里因循、重过艳阳天。屈指归期近，愁眉泪洒然。无端还被此情牵。为问桃源、还有再逢缘。,羁旅思乡
星分牛斗，疆连淮海，扬州万井提封。花发路香，莺啼人起，珠帘十里东风。豪俊气如虹。曳照春金紫，飞盖相从。巷入垂杨，画桥南北翠烟中。追思故国繁雄。有迷楼挂斗，月观横空。纹锦制帆，明珠溅雨，宁论爵马鱼龙。往事逐孤鸿。但乱云流水，萦带离宫。最好挥毫万字，一饮拼千锺。,送别题赠
西园风暖落花时。绿阴莺乱啼。倚阑无语惜芳菲。絮飞蝴蝶飞。缘底事，减腰围。遣愁愁著眉。波连春渚暮天垂。燕归人未归。,写景抒情
家山好，好处是三冬。梨栗甘鲜输地客，鲂鳊肥美献溪翁。醉滴小漕红。识破了，不用计穷通。下泽车安如驷马，市门卒稳似王公。一笑等鸡虫。,写景抒情
数声微雨风惊晓。烛影猗残照。客愁不奈五更寒。明日梨花开尽、有谁看。追寻犹记清明近。为向花前问。东风正使解欺侬。不道花应有恨、也匆匆。,送别题赠
鳖头龟手。孤坐书生能意就。暖体温肤。绣被春寒想见无。雪词工巧。高压君房天下妙。白发欺人。甚矣吾衰懒是真。,人生感怀
离筵暂住。君在龙舒曾是主。今作行人。卧辙何妨借寇恂。清歌妙舞。断送吟鞭乘醉去。一休辞。捧爵佳人玉箸垂。,送别题赠
你也娇痴。我也狂迷。望今生、永不分离。如何别後，三换梅枝。是好相知，不相见，只相思。良辰美景，赏心乐事，□□□负我辜伊。凤弦再续，鸾鉴重窥。且等些时，说些子，做些儿。,思妇闺怨
相逢非草草，分袂太匆匆。征裘泪痕遍，眸子怯酸风。天际孤帆难驻，柳外香望断，云雨各西东。回首重城远，楼观暮烟中。黯销魂，思陈事，已成空。东郊胜赏，归路骑马踏残红。月下一樽芳酒，凭阑几曲清歌，别後少人同。为问桃花脸，一笑为谁容。,送别题赠
玉纤半露。香檀低应鼍鼓。逸调响穿空，云不度。情几许。看两眉碧聚。为谁诉。听敲冰戛玉。恨云怨雨。声声总在愁处。放杯未举。倾坐惊相顾。应也肠千缕。人欲去。更画檐细雨。,思妇闺怨
郡人元未识，新太守、定何如。待说向诸贤，西桥人物，个个清。相将下车许久，但凝香之乐一些无。残漏几筹视事，浓油一盏观书。旁人徒见两轮朱。玉色未尝腴。有无穷阴骘，三农衣食，万衲钟鱼。尔侬迎新送旧，似君侯、清约更谁欤。欲举一杯寿酒，却愁破费兵厨。,送别题赠
澄溪暝度轻澌白。对平湖、澹烟隔。我与征鸿共行人，更张灯留客。东园半是馀花迹。料仙帆、到时发。若倚江楼望清淮，为殷勤乡国。,送别题赠
天与多情不自由。占风流。云闲草远絮悠悠。唤春愁。试作小妆窥晚镜，淡蛾羞。夕阳独倚水边楼。认归舟。,写景抒情
芙蓉羞粉香，倚竹窥烟霁。眼带楚波寒，骨艳春风醉。谁传侧帽情，想解遗鞭意。红叶可怜秋，不寄相思字。,写景抒情
又江南、三月更明朝，便已是南风。拟强驻韶光，狂追柳絮，卧占残红。早向尊前沈醉，莫听五更钟。赢得春工笑，恼杀渠侬。只道春风不改，□年来岁去，柳密花浓。但沈腰潘鬓，无复旧时容。春还是、多情多恨，便不教、绿满洛阳宫。只消得，无情风雨，断送匆匆。,写景抒情
新酒初香菊半含。月也三三。日也三三。登高已约上崭岩。世事相担。风雨相担。头上茱萸颠倒簪。身在河南。心在江南。渊明何日解征骖。俯也何惭。仰也何惭。,羁旅思乡
一更一点一更初。城门半掩行人疏。茅庵潇洒一事无。孤灯相对光清虚。蒲团安稳身不拘。跏趺大坐心如如。月轮微出天东隅。空中露出无名珠。,写景抒情
玉立霞升，纵谈刘尹高支许。待为霖雨。小驻红莲府。鹤健松坚，鸿宝初非误。玄都路。桃花栽取。来看千千度。,写景抒情
东风归早。已绿瀛洲草。紫殿红楼春正好。杨柳半和烟袅。玉舆遍绕花行。初闻百啭新莺。历历因风传去，千门万户春声。,写景抒情
如此好明月，梅里自来无。炎云溽雾收尽，宇宙一冰壶。浅濑乍分随合，清影欲连还断，漾玉浮图。风物庾楼似，秋思欠菰蒲。醉魂醒，尘骨换，我非吾。琼箫紫凤何许，风露足清都。君看流光多处，缥缈人立，白与藕花俱。只恐娥妒，凉透粟生肤。,写景抒情
南国幽花比并香。直从初夏到秋凉。素馨茉莉占时光。梅□正寒方著蕊，芙蓉过暑即空塘。个中春色最难量。,写景抒情
记得儿时识景年。翕忽光阴，二十馀年。梅边聚首又三年。结得因缘。五百来年。把酒君前欲问年。笑指松椿，当是同年。愿从今後八千年。长似今年。长似今年。,送别题赠
斜日平山寒已薄。雪过松梢，犹有残英落。晚色际天天似幕。一尊先与东风约。邀得红梅同宴乐。酒面融春，春满纤纤萼。客意为伊浑忘却。归船且傍花阴泊。,写景抒情
芰荷香雨初收，竹风槐日凉清晓。年年祝寿，今年不比，常年时候。教子收功，五云金殿，初承亲诏。早胪传三日，寿称千岁，多应是、如公少。遥想寿椿堂上，饮霞觞、捧孙微笑。已见儿荣，更看孙贵，茅分蒲召。上第归来，彩衣挂绿，兰阶生耀。九霄中、一点光明，寿星高照。,送别题赠
舍北烟霏舍南浪。雪倾篱、雨荒薇涨。问小桥、别後谁过，惟有迷鸟羁雌来往。重寻山水问无恙。扫柴荆、土花尘网。留小桃、先试光风，从此芝草琅日长。,送别题赠
今岁度元宵，随分点些灯火。不比旧家繁盛，有红莲千朵。客来草草办杯盘，杂蔬果。休羡暗尘随马，与银花铁锁。,送别题赠
风雨急。红紫又还狼藉。嫩绿团枝苔径湿。帘开双燕入。院静昼闲人寂。一缕水沈烟直。心事有谁能会得。阶前芳草碧。,写景抒情
子盍规夫，商丘之木，有樗不才。纵斧斤睥睨，何妨雪立，风烟傲兀，怎问春回。老子似之，倦游久矣，归晒渔蓑羹芋魁。村锄外，闻韭今有子，芥已生台。天於我辈悠哉。纵作赋问天天亦猜。且醉无何有，酒徒陶陆，与二三子，诗友陈雷。正尔眠云，阿谁敲月，不是我曹不肯来。君且住，怕口生荆棘，胸有尘埃。,羁旅思乡
荒城落日西风，满街芳草无行路。楼台羽化，萤飞故苑，蛩吟残础。不减承平，半湖秋月，隔溪烟树。慨江南风景，一朝如许，教人恨、王夷甫。对酒强推愁去。酒醒来、愁还如故。青萍三尺，阴符一卷，土花尘蠹。试问黄花，花知余否，沈吟无语。拍阑干，空羡平沙落雁，沧波归鹭。,写景抒情
日照小窗纱，风动重帘绣。宝炷暮云迷，曲沼晴漪皱。烟暖柳醒松，雪尽梅清瘦。恰是可怜时，好似花後。,写景抒情
雅士常多雅□，□□□□□怀。雪溪□□□舟来。兴尽何须见戴。恰似□云出岫，岂拘宇内形骸。超然物外远尘埃。到此方为自在。,羁旅思乡
唱彻阳关调。伴行人、梅拂征鞍，晓霜寒峭。金甲雕戈开玉帐，尊俎风流谈笑。看策马、从容江表。自是药阶苔砌客，卷经纶、且泛芙蓉沼。襟量阔，江面小。允文事业从容了。要岷峨人物，後先相照。见说君王曾有问，似此人才多少。便咫尺、云霄清要。四世三公毡复旧，况蜀珍、先已登廊庙。但侧耳，听新诏。,咏史怀古
斜阳江路柳青青。传杯那放停。上船不记送人行。南风吹酒醒。江曲曲，路萦萦。月明潮水生。送将残梦作浮萍。角声何处城。,送别题赠
修洁孤高，凌霜傲雪，潇然尘外丰姿。一白无瑕，玉堂茅舍俱宜。飘飘羽衣缟袂，都不染、富贵膏脂。调羹事，看水边清瘦，雨後红肥。偏爱春工尚浅，向南枝信透，东阁香霏。翠袖犹寒，不禁弱质柔肌。浑如故人邂逅，聊相与、一笑开眉。归去晚，任帘栊、深闭未知。,写景抒情
袅袅水芝红，脉脉蒹葭浦。淅淅西风淡淡烟，几点疏疏雨。草草展杯觞，对此盈盈女。叶叶红衣当酒船，细细流霞举。,写景抒情
故山渐近，念渊明归意，け然论谁。归去来兮秋已老，松菊三径犹存。稚子欢迎，飘飘风袂，依约旧衡门。琴书萧散，更欣有酒盈尊。惆怅萍梗无根，天涯行已遍，空负田园。去矣何之窗户小，容膝聊倚南轩。倦鸟知还，晚云遥映，山气欲黄昏。此还真意，故应欲辨忘言。,羁旅思乡
注望晓山，晴色丽、晨餐应饱。纹平、涨天渺渺。倚藤枝、撑艇子，昔游曾到。江山自古，水云转好。怅年来、心纵在，盟寒鸥鸟。故人中、黑头渐少。问几时、寻旧约，石矶重扫。一竿钓月，鬓霜任老。,羁旅思乡
紫枢泽笏趋龙尾。平入钧衡位。春殿听宣麻，争喜登庸，何似今番喜。台宜有神仙裔。奕世貂蝉贵。玉砌长兰芽，好拥笙歌，长向花前醉。,咏史怀古
崧岳降神，昴宿宣精，挺生伟人。整淳乾坤，浸如嘉，太平事业，了却端平。扶日中天，拱辰北极，一洒甘霖埃雾清。春寰海，听农歌载路，边柝沈声。旗常万世勋铭。便与国无穷垂令名。似青山流水，涑川贤相，黄花晚节，魏国元臣。五纬芒寒，六符色正，辉映老人南极星。苍生福，开八荒寿域，一气洪钧。,咏史怀古
半烟半雨溪桥畔。渔翁醉著无人唤。疏懒意何长。春风花草香。江山如有待。此意陶潜解。问我去何之。君行到自知。,羁旅思乡
雕弓绣帽。戏马秦淮道。风入马啼轻，曾踏遍、淮堤芳草。飞英点点，春事已阑珊，风雨横，别离多，断送英雄老。功名终在，休惜芳尊倒。谈笑下燕云，看千里、风驱电扫。男儿此事，莫待鬓丝棼，汉都护，万年觞，玉殿春风早。,送别题赠
东风著意。先上小桃枝。红粉腻。娇如醉。倚朱扉。记年时。隐映新妆，面临水岸。春将半。云日暖。斜桥转。夹城西。草软莎平跋马，垂杨渡、玉勒争嘶。认蛾眉凝笑，脸薄拂燕支。绣户曾窥。恨依依。共携手处。香如雾。红随步。怨春迟。消瘦损。凭谁问。只花知。泪空垂。旧日堂前燕，和烟雨，又双飞。人自老。春长好。梦佳期。前度刘郎，几许风流地，花也应悲。但茫茫暮霭，目断武陵溪。往事难追。,思妇闺怨
危楼静锁，窗中远岫，门外垂杨。珠帘不禁春风度，解偷送馀香。眠思梦想，不如双燕，得到兰房。别来只是，凭高泪眼，感旧离肠。,送别题赠
香雕盘，寒生冰箸，画堂别是风光。主人情重，开宴出红妆。腻玉圆搓素颈，藕丝嫩、新织仙裳。双歌罢，虚檐转月，馀韵尚悠扬。人间，何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。,送别题赠
暖日迟迟，乱莺声在垂杨里。昼眠惊起。花影间铺地。试问荣名，何似花前醉。陶陶地。任他门外。车驾喧朝市。,写景抒情
断续残红，翩飞去鸟，别岸孤村。傍水楼台，满城钟鼓，又是黄昏。悠悠岁月如奔。正目断、边尘塞云。两鬓秋风，百年人事，无限消魂。,人生感怀
寒阴漠漠夜来霜。阶庭风叶黄。归鸦数点带斜阳。谁家砧杵忙。灯弄幌，月侵廊。熏笼添宝香。小屏低枕怯更长。和云入醉乡。,送别题赠
少年管领良宵，直须醉待东方白。而今老去，何忧何乐，不空不色。桐影横斜，桂香摇落，仙凡奚隔。怅银桥梦断，玉啸声杳，人如往、楚天北。冷眼乾坤阵迹。笑英雄、等为行役。庾楼袁舫，浩歌长啸，壮游曾历。万里瑶台，乘风归去，不知何夕。对冰轮孤负，欠千锺酒，与三弄笛。,羁旅思乡
粼粼白水护青田。想真仙。弄清莲。十里香风，吹下碧云天。月在草堂人未寝，松竹暗，水涓涓。夜阑何事悄无言。怨空传。事难圆。欲借寒光，谁与伴清妍。待得凌波人肯住，呼玉笛，劝金船。,写景抒情
微云扫尽碧虚宽。月华光影寒。山河表里鉴中看。沈沈清夜阑。风细细，露。神游八极间。九宵回首望尘寰。悠然醉梦还。,写景抒情
乱後此身何计是，翠微深处柴扉。即今双鬓已如丝。虚名将底用，真意在鸱夷。治国无谋归去好，衡门犹可栖迟。不妨沈醉典春衣。人生行乐耳，须富贵何时。,人生感怀
万乘靴袍御紫宸。挥毫敷丽藻，尽经纶。第名天陛首平津。东堂桂，重占一枝春。殊观耸簪绅。蓬山仙话重，霈恩新。暂时趋府冠谈宾。十年外，身是凤池人。,咏史怀古
忆醉君家倚翠屏。年年相喜鬓毛青。谁知缓步从天下，犹许清弹此地听。挥羽扇，写鹅经。使星何似老人星。几时一试薰风手，今日桐阴又满庭。,写景抒情
短烛荧荧照碧窗。重重帘幕护梨霜。幽欢不怕夜偏长。罗袜钿钗红粉醉，曲屏深幔绿橙香。征鸿离远断人肠。,思妇闺怨
闲寻杯酒，清翻曲语，相与送残冬。天地推移，古今兴替，斯道岂雷同。明窗玉蜡梅枝好，人情淡、物华浓。个样风光，别般滋味，无梦听飞鸿。,送别题赠
淮山清夜。镜面平铺纤月挂。端是生还。同倚西风十二栏。休论往事。投老相逢真梦寐。两鬓疏疏。好在松江一尺鲈。,写景抒情
蕙风初散轻暖，霁景微澄洁。秀蕊乍开乍敛，带雨态烟痕，春思纡结。危弦弄响，来去惊人莺语滑。无赖处，丽日楼台，乱纷歧路思奇绝。何计解，黏花系月。叹冷落、顿辜佳节。犹有当时气味，挂一缕相思，不断如发。云飞帝国，人在天边心暗折。语东风，共流转，谩作匆匆别。,写景抒情
愁厌眉峰成敛。几回皱、落花钿点。镜里芳容自羞见。又黄昏，听南楼，度更箭。月引桐阴转。珠帘动、影摇花乱。雁过西风楚天远。待归来，把愁眉，印郎面。,思妇闺怨
曾洗乾坤，问何事、雄图顿屈。试著眼、阶除当下，又添英物。北向争衡幽愤在，南来遗恨狂酋失。算凄凉部曲几人存，三之一。诸老尽，郎君出。恩未报，家何恤。念横飞直上，有时还戢。笑我只知存饱暖，感君元不论阶级。休更上百尺旧家楼，尘侵帙。,人生感怀
舟舣鸥波，访邻寻里愁都散。老来犹似柳风流，先露看花眼。闲把花枝试拣。笑盈盈，和香待翦。也应回首，紫曲门荒，当年游惯。箫鼓黄昏，动人心处情无限。锦街不甚月明多，早已骄尘满。才过风柔夜暖。渐迤逦、芳程递趱。向西湖去，那里人家，依然莺燕。,送别题赠
燕雁无心，太湖西畔随云去。数峰清苦。商略黄昏雨。第四桥边，拟共天随住。今何许。凭栏怀古。残柳参差舞。,咏史怀古
霜幕风帘，闲斋小户，素蟾初上雕笼。玉杯，还与可人同。古鼎沈烟篆细，玉笋破、橙橘香浓。梳妆懒，脂轻粉薄，约略淡眉峰。清新，歌几许，低随慢唱，语笑相供。道文书针线，今夜休攻。莫厌兰膏更继，明朝又、粉冗匆匆。酩酊也，冠儿未卸，先把被儿烘。,写景抒情
青膏集。新雷忽起龙蛇蛰。龙蛇蛰。柳塘风快，水流声急。伤心有泪凭谁。尊前容易青衫湿。青衫湿。渡头人去，野船鸥立。,送别题赠
杏靥桃腮俱有。常避孤芳，独斗红深浅。犯雪凌霜芳意展。玉容似带春寒怨。分得数枝来小院。依倚铜瓶，标致能清远。淡月帘栊疏影转。骚人为尔柔肠断。,思妇闺怨
愁人道酒能消解。元来酒是愁人害。对酒越思量。醉来还断肠。酒醒初梦破。梦破愁无那。乾净不如休。休时只恁愁。,人生感怀
茫茫云海。方丈蓬壶何处在。拟泛轻舟。一到金鳌背上游。琼楼珠室。千岁蟠桃初结实。月冷风清。试倩双成吸玉笙。,写景抒情
青腰似诧天公富，奔走风云。银界无痕。委巷穷山草木春。玉楼不怕歌茵湿，笑语纷纷。须放他们。醉里冰姿光照人。,写景抒情
（缺词文）（缺词文）（缺词文）（缺词文）（缺词文）,送别题赠
一瓢饮水曲肱眠。此乐不知年。今朝忽上龙峰顶，却原来、有此甘泉。洗却平生尘土，慵游万里山川。照人如鉴止如渊。古窦暗涓涓。当时桑苎今何在，想松风、吹断茶烟。著我白云堆里，安知不是神仙。,写景抒情
倦客怕离歌。春已无多。闲愁须倩酒消磨。风雨才晴今夜月，不醉如何。玉笋滟金荷。情在双蛾。二年能得几经过。花满碧蹊归棹远，回首烟波。,送别题赠
远树留残雪，寒江照晚晴。分明江上数峰青。倚槛旧愁新恨、一时生。春意来无际，归舟去有程。道人元自没心情。楚梦只因沈醉、等闲成。,羁旅思乡
游人绝。绿阴满野芳菲歇。芳菲歇。养蚕天气，采茶时节。枝头杜宇啼成血。陌头杨柳吹成雪。吹成雪。淡烟微雨，江南三月。,写景抒情
惊见老仙来，触目琳琅奇绝。打酒道人林下，奏醉翁三叠。接倾倒海云飞，物色又催别。回棹晚江春雨，胜剡溪风雪。,写景抒情
玉鉴十分满，清露一年秋。漂流踪迹，谁念楚尾与吴头。此夜刮明尘眼。望极好张诗胆。何处有高楼。浩荡银潢冷，缥缈白云浮。笑劳生，难坎止，亦乘流。阑干拍碎，清夜起舞不胜愁。万里关河依旧。一寸功名乌有。清泪滴衣裘。老去心空在，归梦绕苹洲。,羁旅思乡
扇荷偷换羽葆。院宇人声窈。独步亭皋下，阑干并、栖幽鸟。新雨抽嫩草。檐花闹。一片萍铺沼。燕雏小。书空底事，那堪手版持倒。今来古往，几见北邙人晓。乡号无何但日到。休觉。陶然身世尘表。,羁旅思乡
高柳萧萧，睡馀已觉西风劲。小窗人静。淅沥生秋听。底事多情，欲与流年竞。残云瞑。坠巾慵整。独立芝兰径。,写景抒情
明眸皓齿，丰肌秀骨，浑是揉花碎玉。十分心事有谁知，暗恼得、愁红怨绿。残云断雨，不期而会，也要天来大福。若还虚度可怜宵，便做下、来生不足。,思妇闺怨
日薄风狞，万里空江，隐隐有声。旋千旗万棹，一时东指，青山断处，白浪成层。渐近渐高，可惊可喜，作雪峰楼外横。教人讶，是鲸掀鳌，蛟斗龙争。属镂忠恨腾腾。要句践城台都荡平。奈岸身不动，潮头自落，又如飞剑，斫倒鼍城。若到夜深，更和月看，组练分明十万兵。尤奇特，有稼轩一曲，真野狐精。,咏史怀古
玉人家在凤凰山。水云间。掩门关。门外行人，立马看弓弯。十里春风谁指似，斜日映，绣帘斑。多情好事与君还。闵新鳏。拭馀潸。明月空江，香雾著云鬟。陌上花开春尽也，闻旧曲，破朱颜。,送别题赠
尊俎之间著二陈。津津眉宇笑生春。清歌妙舞两无伦。叔隗轻盈饶态度，小乔妩媚足精神。风流总属一家人。,写景抒情
萍蓬踪迹几时休。尽飘浮。为君留。共话当年，年少气横秋。莫叹两翁俱白发，今古事，尽悠悠。西风吹梦入江楼。故山幽。谩回头。又是手遮，西日望皇州。欲向西湖重载酒，君不去，与谁游。,送别题赠
云踪老去浑无定，飘泊寒空。又被东风。吹过江南第几峰。长安市上看花眼，不到衰翁。好趁归鸿。家在西岩碧桂丛。,羁旅思乡
玉龙声杳，正瑶台曲舞，香山初彻。褪粉掐酥千万颗，满地平铺银雪。草褥香茵，苔钱买住，留待黄昏月。有人妆罢，对花凝伫愁绝。休更恨落羞开，东君情分，自古多离别。好把芳心收拾取，与个和羹人说。摆脱风尘，消停酸苦，终有成时节。浮花浪蕊，到头不是生活。,送别题赠
风摆红藤卷绣帘。宝鉴慵拈。日高梳洗几时。金盆水、弄纤纤。髻云谩残花淡，和娇媚、瘦岩岩。离情更被宿酲兼。空惹得、病厌厌。,思妇闺怨
万事随缘，一身须正。功名富贵皆前定。多图广计要争强，如何人力将天胜。枉费机谋，徒劳奔竞。到头毕竟由他命。安时处顺得心闲，饥餐困寝亏贤甚。,人生感怀
闻道庐山横广泽。晴空万顷波涛白。上有至人营窟宅。经游客。古今多是烟霞谪。一钵上人轻六翮。选场要射如来策。点化黄金非妙药。难堪酌。三生一口都吞却。,咏史怀古
竹里全无暑气，溪边长有清风。荷花落日照酣红。雨过遥山翠重。老作宫祠散汉，本来田舍村翁。腰缠三万禄千锺。也是一场春梦。,写景抒情
寒意方浓。暖信才通。是晴阳、暗拆花封。冰霜作骨，玉雪为容。看体清癯，香淡伫，影朦胧。孤城小驿，断角残钟。又无边、散与春风。芳心一点，幽恨千重。任雪霏霏，云漠漠，月溶溶。,写景抒情
小桃花动著枝浓。移得伴衰翁。多谢天公怜我，一时染就轻红。春光犹在，花枝未老，莫放尊空。休倚半岩烟树，能消几度东风。,写景抒情
曾到蕲州不，人人说使君。使君才具合经纶。小试边城、早晚上星辰。佳节重阳近，清歌午夜新。举杯相属莫辞频。後日相思、我已是行人。,送别题赠
秀色芳容明眸，就中奇绝。细看艳波欲溜，最可惜微重，红绡轻帖。匀朱傅粉，几为严妆时睫。因个甚、底死嗔人，半饷斜眄费贴燮。斗帐里、浓欢意惬。带困眼、似开微合。曾倚高楼望远，似指笑频，知他谁说。那日分飞，泪雨纵横光映颊。香罗，恐揉损，与他衫袖。,思妇闺怨
绀露浓。映素空。楼观峭玲珑。粉冻霁英，冷光摇荡古青松。半规黄昏淡月，梅气山影溟。有丽人、步依修竹，萧然态若游龙。绡袂微皱水溶溶。仙茎清瀣，净洗斜红。劝我浮香桂酒，环佩暗解，声飞芳霭中。弄春弱柳垂丝，慢按翠舞娇童。醉不知何处，惊翦翦、凄紧霜风。梦醒寻痕访踪。但留残星挂穹。梅花未老，翠羽双吟，一片晓峰。,写景抒情
意中有个人，芳颜二八。天然俏、自来奸黠。最奇绝。是笑时、媚靥深深，百态千娇，再三偎著，再三香滑。久离缺。夜来魂梦里，尤花雪。分明似旧家时节。正欢悦。被邻鸡唤起，一场寂寥，无眠向晓，空有半窗残月。,思妇闺怨
青幄蔽林，白毡铺径，红雨迷楚。昼阁关愁，风帘卷恨，尽日萦情绪。阳台云去，文园人病，寂寞翠尊雕俎。惜韶容、匆匆易失，芳丛对眼如雾。巾欹润，衣宽凉渗，又觉渐回骄暑。解箨吹香，遗丸荐脆，小芰浮鸳浦。画栏如旧，依稀犹记，伫立一钩莲步。暗销魂，那堪又听，杜鹃更苦。,思妇闺怨
憎憎地。一捻儿年纪。待道瘦来肥不是。宜著淡黄衫子。唇边一点樱多。见人频敛双蛾。我自金陵怀古，唱时休唱西河。,咏史怀古
碧天如水月如眉。城头银漏迟。绿波风动画船移。娇羞初见时。银烛暗，翠帘垂。芳心两自知。楚台魂断晓云飞。幽欢难再期。,送别题赠
谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。祗又桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫飘缈，佩环声碎。唤谪仙起舞，古今同梦，不知何世。,写景抒情
闲把琵琶旧谱寻。四弦声怨却沈吟。燕飞人静画堂深。欹枕有时成雨梦，隔帘无处说春心。一从灯夜到如今。,思妇闺怨
锦囊送止。拆看篇篇珠玉喜。大胜鱼风。韶沪宫商角徵通。醉而强酒。有愧多闻张子寿。其哂由何。刻画无盐已甚多。,咏史怀古
元英燕罢瑶台，玉妃满地花钿委。山川幻出，剡溪梁苑，齐宫郢里。半点瑕无，一团和就，珠圆琼碎。任谢家儿女，庭前争诧，临空撤、絮风起。夜入蔡州城里。问官军、果谁堪比。饮羔烹凤，众宾一笑，直聊尔耳。寒耸玉楼，冻呵金井，属公诗史。更须待大白，浩歌黄竹，为丰年喜。,写景抒情
山城秋好，正西风淅淅，登高时候。杖倚徘徊凝望处，翠叠万山如绣。云绕禾场，沈戎马，田野欢声凑。琴堂无事，何妨同泛香溜。况有庭下黄花，遍河阳、尽把金钱铺就。一座簪缨谭笑里，尘脱风生清昼。饮罢龙山，诗成彭泽，灏气森星斗。醉归凝伫，美人时炷金兽。,写景抒情
一阳不受群阴壅。残历行间冬破仲。云低吹白腊寒浓，梅小绽红春意重。湖山千里勤飞控。淑气冲融披水冻。笑携雨露洒民心，暗聚精神交帝梦。,写景抒情
水外山光淡欲无。堤边草色翠如铺。绿杨风软鸟相呼。牛蒡叶齐罗翠扇，鹿黎花小隘真珠。一声何处叫提壶。,写景抒情
竹外横枝，并栏干、试数风才一信。么禽对语，彷佛醉眠初醒。遥知是雪，甚都把、暮寒消尽。清更润。明月飞来，瘦却旧时疏影。东阁谩撩诗兴。料西湖树老，难认和靖。晴窗自好，胜事每来独领。融融向暖，笑尘世、万花犹冷。须酿成、一点春腴，暗香在鼎。,写景抒情
梅花吹梦过溪桥。路迢迢。雪初消。似恁天寒，诗瘦想无柳。听得草堂人有语，能几日，是生朝。乱云深处洗山瓢。鬓萧萧。酒红朝。回首六朝，南北黯魂销。纵使锺山青眼在，终不似，侣渔樵。,羁旅思乡
合儿幽静处，围炉面小窗。好是斗头儿坐，梅烟炷、返魂香。对火怯夜冷，猛饮消漏长。饮罢且收拾睡，斜月照、满帘霜。,写景抒情
春风无检束。放倡条冶叶，恣情丹绿。□莺喧燕宿。似东邻北里，都无贞淑。高情恨蹙。欢何时、重见桂菊。又谁知、天上黄姑，扫尽晚春馀俗。幽独。铅华不御，翡翠帷深，郁金裙蔌。长眉了目。嫣然态，倚修竹。纵青门瓜美，江陵橘老，怎比无穷剩馥。最难禁、扇底横枝，恼人睡足。,写景抒情
凤额绣帘高卷，兽环朱户频摇。两竿红日上花梢。春睡厌厌难觉。好梦狂随飞絮，闲愁浓胜香醪。不成雨暮与云朝。又是韶光过了。,写景抒情
浅染霓裳，轻匀汉额，巫山行雨方还。最好是、肌香蜡莹，萼嫩红乾。曾见金钟在列，钧天罢、笋都间。妖饶似，晓镜乍开，绿沁眉山。休夸瘦枝疏影，湘裙窄、一钩龙麝随鞍。便更做、山人倦赏，畏冷无欢。争奈冰瓯彩笔，题诗处、珠斓斑。清宵永，相对莫放杯寒。,写景抒情
夹岸隘桃花，花下苍苔如积。蓦地轻寒一阵，上桃花颜色。东邻西舍绝经过，新月是相识。白玉阑干斜倚，作蓬山春夕。,写景抒情
晴江迥阔。又客里天涯，还叹轻别。万里潮生一棹，柳丝犹结。荷衣好向山中补，共飘零、几年霜雪。赋归何晚，依依径菊，弄香时节。料此去、清游未歇。引一片秋声，都付吟箧。落叶长安，古意对人休说。相思只在相留处，有孤芳、可怜空折。旧怀难写，山阳怨笛，夜凉吹月。,送别题赠
典尽春衣，也应是、京华倦客。都不记，麴尘香雾，西湖南陌。儿女别时和泪拜，牵衣曾问归时节。到归来、稚子已成阴，空头白。功名事，云霄隔。英雄伴，东南拆。对鸡豚社酒，依然乡国。三径不成陶令隐，一区未有扬雄宅。问渔樵、学作生生涯，从今日。,送别题赠
情深意真。眉长鬓青。小楼明月调筝。写春风数声。思君忆君。魂牵梦萦。翠销香暖云屏。更那堪酒醒。,思妇闺怨
家山好，好处是安居。无事不须干郡县，有馀但管济乡闾。及早了王租。随日力，也著几般书。静里精神偏爽快，闲中光景越舒徐。腊月尽工夫。,羁旅思乡
微尘濯尽，栖真处、群山排在云汉。青盘翠跃，掩映平林寒涧。流水急、数片桃花逝，自有留春仙馆。秦渔问，前朝换。卢郎待，今生满。谁伴。元翁笑语，相从未晚。更安得、世味堪玩。道未立、身尤是幻。浮生一梭过，梦回人散。卧松庵、当会灵源，现万象、无中须看。乾坤鼎，阴阳炭。琼枝秀，金圆烂。何患。朝元事往，孤云难管。,写景抒情
寒梢砌玉。把胆瓶顿了，相伴孤宿。寂寞幽窗，筛影横斜，宜松更自宜竹。残更蝶梦知何处，□只在、昭亭山北。问平生、雪压霜欺，得似老枝擎独。何事胭脂点染，认桃与辨杏，枝叶青绿。莫是冰姿，改换红妆，要近金门朱屋。繁华艳丽如飞电，但宛转、断歌零曲。且不如、藏白收香，旋学世间边幅。,写景抒情
出禁城西，湖光自别，唤醒两瞳。有画桥几处，通人南北，绿堤十里，分水西东。问柳旗亭，簇山梵所，空翠烟飞半淡浓。偏奇处，看笙歌千舫，泛绮罗宫。从容。莫问城中。是则是繁华九市通。奈一番雨过，沾衣泥黑，三竿日上，扑面尘红。那壁喧器，这边清丽，咫尺中间不同。休归去，便舣舟荷外，梦月眠风。,送别题赠
廉纤小雨池塘遍。细点看萍面。一双燕子守朱门。比似寻常时候、易黄昏。宜城酒泛浮香絮。细作更阑语。相将羁思乱如云。又是一窗灯影、两愁人。,送别题赠
岳后湘灵，曾孕个、擎天人物。临古岘、纶巾羽扇，笑驱胡羯。护塞十年高叔子，出师一表侪诸葛。有孤忠、分付与佳儿，真衣钵。刘家骥，驰空阔。薛家凤，飞横绝。比君家兄弟，可能豪杰。草木声名如电扫，毡裘心胆闻风折。待安排、江汉一篇诗，归来说。,咏史怀古
蜀锦满林花，三年重到。应被花枝笑人老。半开微谢，占得几多时好。便须拼痛饮、花前倒。醉中但记，红围绿绕。人面花光斗相照。缭墙重院，爱惜遮藏须早。免如攀折柳，临官道。,写景抒情
雁足无书古塞幽。一程烟草一程愁。帽檐尘重风吹野，帐角香销月满楼。情思乱，梦魂浮。缃裙多忆敝貂裘。官河水静阑干暖，从倚斜阳怨晚秋。,羁旅思乡
暮霞散绮西溪浦。天上晴云开絮。清绝梅花几树。恼乱春愁处。小桥流水人来去。沙岸浴鸥飞鹭。谁画江南好处。著我闲巾屦。,写景抒情
最无端，官楼画角轻吹。一声来、深闺深处，把人好梦惊回。许多愁、尽教奴受，些个事、未必君知。泪滴兰衾，寒生珠幌，翠云撩乱枕频。窗儿上、几条残月，斜玉界罗帷。更堪听，霜摧败叶，静扣朱扉。念别离、千里万里，问何日是归期。关情处、鱼来雁往，断肠是、兔走乌飞。美景良辰，赏心乐事，风流孤负缕金衣。谩赢得、花颜玉骨，瘦损为相思。归须早，刘郎双鬓，莫遣成丝。,思妇闺怨
春回海角。望中佳气连云幕。晓来隐隐闻天乐。玉女金童，来奉瑶池约。东风已破蟠桃萼。霞觞荐寿更酬酢。香山舞罢宫花落。步辇安舆，岁岁同行乐。,写景抒情
十三妮子绿窗中。,思妇闺怨
万里西风，吹送到、五云鸾纸。□催促、文章太守，入朝花底。清节高横秋一片，仁风散作春千里。漾恩波、溶泳锦江中，深如水。难卧辙，留行李。但侧听，星辰履。看麒麟案侧，即催荣侍。红药香中翻诏草，紫薇影畔裁诗绮。更宸旒、已自覆公名，金瓯里。,咏史怀古
玉京仙侣，同受琅函结。风雨隔，尘埃绝。霞觞翻手破，阆苑花前别。鹏翼敛，人间泛梗无由歇。岂忆山中酒，还共溪边月。愁闷火，时间灭。何妨心似水，莫遣头如雪。春近也，江南雁识归时节。,送别题赠
绿绮空弹恨未平。可堪执手送行人。碧酒谩将珍重意，莫辞斟。我定忆君吟渭北，君须思我赋停云。未信高山流水曲，断知音。,送别题赠
宝鉴年来微有晕。懒照容华，人远天涯近。昨夜灯花还失信。无心更唱江城引。行过短墙回首认。醉撼花梢，红雨飞成阵。拌了为郎憔悴损。庞儿恰似江梅韵。,送别题赠
残霞夕照西湖好，花坞苹汀。十顷波平。野岸无人舟自横。西南月上浮云散，轩槛凉生。莲芰香清。水面风来酒面醒。,写景抒情
春已归来，看美人头上，袅袅春幡。无端风雨，未肯收尽馀寒。年时燕子，料今宵、梦到西园。浑未办、黄柑荐酒，更传青韭堆盘。却笑东风从此，便薰梅染柳，更没些闲。闲时又来镜里，转变朱颜。清愁不断，问何人、会解连环。生怕见、花开花落，朝来塞雁先还。,写景抒情
碧树残鹃啼未歇。昨夜春归，不与行人别。留得绿杨枝上月。晓风吹作晴天雪。龟甲屏低红叠叠。火暖萸烟。罗荐鸳鸯热。一插宝簪云妥贴。下阶先拣花枝折。,送别题赠
小雨轻霜作嫩寒。蜡梅开尽菊花乾。清香收拾贮诗肝。文武两魁前样在，功名四谏後来看。麻姑进酒斗阑干。,咏史怀古
点检尊前主与宾。今宵依旧昨宵人。自缘笑语生和气，不为风光属小春。香，酒清醇。山肴野蔌总前陈。掀髯抵掌君休怪，镜里星星白发新。,写景抒情
平生自负，风流才调。口儿里、道知张陈赵。唱新词，改难令，总知颠倒。解刷扮，能𠴇嗽，表里都峭。每遇著、饮席歌筵，人人尽道。可惜许老了。阎罗大伯曾教来，道人生、但不须烦恼。遇良辰，当美景，追欢买笑。剩活取百十年，只恁厮好。若限满、鬼使来追，待倩个、掩通著到。,人生感怀
羽盖垂垂，玉英乱簇春光满。韵香清远。暖日烘庭院。露褒琼枝，脸透何郎晕。凝余恨。古人不见。谁与花公论。,写景抒情
寒雨霏霏江上路。不见书邮，病目空凝注。沙觜尽头飞白鹭。篙师指似人来处。自笑自怜还自语。钝滞如君，只合归田去。竹屋数间环亩。个中自有无穷趣。,羁旅思乡
西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。,羁旅思乡
柳暗清波路。送春归、猛风暴雨，一番新绿。千里潇湘葡萄涨，人解扁舟欲去。又樯燕、留人相语。艇子飞来生尘步，唾花寒、唱我新番句。波似箭，催鸣橹。黄陵祠下山无数。听湘娥、泠泠曲罢，为谁情苦。行到东吴春已暮，正江阔、潮平稳渡。望金雀、觚棱翔舞。前度刘郎今重到，问玄都、千树花存否。愁为倩，么弦诉。,送别题赠
平分月殿香，碎点金盘露。占断秋光独自芳，端称觞飞羽。谢了却重开，若个花同侣。谁识灵心一点通，手拈空无语。,写景抒情
南月惊乌，西风破雁，又是秋满平湖。采莲人尽，寒色战菇蒲。旧信江南好景，一万里、轻觅莼鲈。谁知道，吴侬未识，蜀客已情孤。凭高，增怅望，湘云尽处，都是平芜。问故乡何日，重见吾庐。纵有荷纫芰制，终不似、菊短篱疏。归情远，三更雨梦，依旧绕庭梧。,羁旅思乡
半饷西风暖换凉。岩花月魄衬云裳。一杯旋擘翠橙香。旧酝不妨排日醉，新尚可去时尝。无何乡里是吾乡。,写景抒情
渐近青春，试寻红，经年疏隔。小立风前，恍然初见，情如相识。为伊只欲颠狂，犹自把、芳心爱惜。传与东君，乞怜愁寂，不须要勒。,思妇闺怨
杏花时候。庭下双梅瘦。天上流霞凝碧袖。起舞与君为寿。两桥风月同来。东堂且没尘埃。烟艇何时重理，更凭风月相催。,写景抒情
御纱新制石榴裙。沈香慢火熏。越罗双带宫样，飞鹭碧波纹。随锦字，叠香痕。寄文君。系来花下，解向尊前，谁伴朝云。,写景抒情
一叶凌波，十里驭风，烟鬟雾鬓萧萧。认得兰皋琼佩，水馆冰绡。秋霁明霞乍吐，曙凉宿霭初消。恨微颦不语，少进还收，伫立超遥。神交冉冉，愁思盈盈，断魂欲遣谁招。犹自待，青鸾传信，乌鹊成桥。怅望胎仙琴叠，忍看翡翠兰苕。梦回人远，红云一片，天际笙箫。,羁旅思乡
闻你侬嗟我更嗟。春霜一夜扫华。永无清啭欺头管，赖有浓香著臂纱。侵海角，抵天涯。行云谁为不知家。秋风想见西湖上，化出白莲千叶花。,送别题赠
白鹤到时节，霜信满南州。金盘露重，银潢波浪载天流。岳渎千龄锺秀，赋出人间英气，清照洞庭秋。烈日严霜操，竹简万年留。苏属国，二千秩，若为酬。杜园阴密，未央前席动宸旒。入践紫薇郎省，擢赞绿槐公位，指日凤池游。千顷玉芝熟，准备饭青牛。,咏史怀古
烟墅暝。隔断仙源芳径。雨歇花梢魂未醒。湿红如有恨。别後香车谁整。怪得画桥春静。碧涨平湖三十顷。归云何处问。,送别题赠
留征辔，送离杯。羞泪下，拈青梅。低声问道几时回。秦筝雁促，此夜为谁排。君去也，远蓬莱。千里地，信音乖。相思成病底情怀。和烦恼，寻个便，送将来。,送别题赠
烟柳长堤知几曲，一曲一魂消。秋水无情天共遥。愁送木兰桡。熏香绣被心情懒，期信转迢迢。记得来时倚画桥。红泪满鲛绡。,送别题赠
关山魂梦长，塞雁音书少。两鬓可怜青，一夜相思老。归傍碧纱窗，说与人人道。真个别离难，不似相逢好。,送别题赠
趁拍舞初筵。柳袅春烟。街头桃李莫争妍。家本凤楼高处住，锦瑟华年。不用抹繁弦。歌韵天然。天教独立百花前。但愿人如天上月，三五团圆。,写景抒情
汉江流入苍烟，戍楼吊古临无地。清霜初肃，鹰扬隼击，青霄凌厉。新雁声中，夕阳影里，千崖秋气。念东篱采菊，龙山落帽，风流在、尚堪继。引满松醪径醉。诵坡仙、临漳宵济。茱萸细看，明年谁健，空悲身世。儿辈何知，更休说似，登山临水。那纷纷毁誉，耳边风过，我何曾记。,咏史怀古
雨帘高卷，见榴花、应怪风流人老。是则年年佳节在，无奈闲心悄悄。巧扇风轻，香罗雪湿，梦里曾看了。如今溪上，欢盟分付年少。偏是眉好相宜，呼儿扶著，把菖蒲迎笑。说道浮生饶百岁，能有时光多少。幸自清贫，何妨乐趣，谱入瑶琴调。杯杯酒满，这般滋味谁晓。,写景抒情
金花落烬灯，银砾鸣窗雪。夜深微漏断，行人绝。风扉不定，竹圃琅折。玉人新间阔。著甚情，更当恁地时节。无言枕，帐底流清血。愁如春後絮，来相接。知他那里，争信人心切。除共天公说。不成也还，似伊无个分别。,思妇闺怨
水云共色，渐断岸飞花，雨声初峭。步帷素袅。想玉人误惜，章台春老。岫敛愁蛾，半洗铅华未晓。舣轻棹。似山阴夜晴，乘兴初到。心事春缥缈。记遍地梨花，弄月斜照。旧时斗草。恨凌波路钥，小庭深窈。冻涩琼箫，渐入东风郢调。暖回早。醉西园、乱红休扫。,写景抒情
五老峰前，九江上、曾生仙客。相邂逅、贵池亭下，定交金石。我辈风流宜啸咏，官曹尘冗从煎逼。且簿书、丛里举清觞，偷闲日。同一笑，当今夕。梅正好，香浮白。便相忘尔汝，醉巾沾湿。已向琼楼夸意态，似闻金殿传消息。想君今、归去际风云，应相忆。,送别题赠
玉斧斫冰轮，中有乘鸾女。鬓乱钗横襟袖凉，只恐轻飞举。青冥缥缈间，自有吹箫侣。不向巫山十二峰，朝暮为云雨。,送别题赠
渔父饮时花作荫。羹鱼煮蟹无它品。世代太平除酒禁。渔父饮。绿蓑藉地胜如锦。渔父醉时收钓饵。鱼梁晒翅闲乌鬼。白浪撼船眠不起。渔父醉。滩声无尽清双耳。渔父醒时清夜永。澄澜过尽征鸿影。略略风来舴艋。渔父醒。月高露下衣裳冷。渔父笑时莺未老。提鱼入市归来早。一叶浮家生计了。渔父笑。笑中起舞渔家傲。,写景抒情
江南残腊欲归时。有梅红亚雪中枝。一夜前村、间破瑶英拆，端的千花冷未知。丹青改样匀朱粉，雕梁欲画犹疑。何妨与向冬深，密种秦人路，夹仙溪。不待妖桃客自迷。,写景抒情
汉节东南，看驷马、光华周道。须信是、七闽还有，福星来到。庭草自生心意足，榕阴不动秋光好。问不知，何处著君侯，蓬莱岛。还自笑，人今老。空有恨，萦怀抱。记江湖十载，厌持旌纛。落我材无所用，易除殆类无根潦。但欲搜、好语谢新词，羞琼报。,人生感怀
枫落吴江，扁舟摇荡，暮山斜照催晴。此心长在，秋水共澄明。底事经年易判，惊遗恨、悄悄难平。临风处，佳人万里，霜笛与谁横。长城。谁敢犯，知君五字，元有诗声。笑茅舍何时，归计真成。绿鬓朱颜老尽，柴车在、行即终行。聊相待，狂歌醉舞，虽老未忘情。,羁旅思乡
捷书夜半甘泉去。报天骄膏斧。摩空铜垒，闸流瞿滟，扫清云雾。楼兰飞馘，焉耆授首，谩夸称前古。须知开庆，太平千载，方从今数。,咏史怀古
透隙敲窗风。坐见广庭飞缟白。长安道上正骑驴，蔡州城里谁坚壁。表表风尘物。瑶林琼宇三豪客。对分毫、连珠唱玉，竟把诗笺掷。草草杯盘还促席。痛饮狂歌话胸臆。前村昨夜访梅花，东邻休更夸容色。清欢那易得。明朝乌辔升南极。带随车、黄垆咫尺，莫作山河隔。,羁旅思乡
碧檐鸣玉玎。金锁小兰房。楼高夜永，飞霜满院，璧月沈缸。云雨不成巫峡梦，望仙乡、烟水茫茫。风前月底，登高念远，无限凄凉。,思妇闺怨
痴云翦叶，檐滴夜深悄。银城飞捷翠垅，占祥丰年报。白战清吟未了。寒鹊惊枝晓。鹤迷翠表。山阴今日，醉卧何人问安道。交映虚窗净沼。不许游尘到。谁念絮帽茸裘，叹幼安今老。玉鉴修眉未扫。白雪词新草。冰蟾光蛟。梅心香动，闲看春风上琼岛。,写景抒情
良夜灯光簇如豆。占好事、今宵有。酒罢歌阑人散後。琵琶轻放，语声低颤，灭烛来相就。玉体偎人情何厚。轻惜轻怜转唧。雨散云收眉儿皱。只愁彰露，那人知後。把我来。,思妇闺怨
碎霞浮动晓朦胧。春意与花浓。银瓶素绠，玉泉金，真色浸朝红。花枝人面难常见，青子小丛丛。韶华长在，明年依旧，相与笑春风。,写景抒情
俭德仁诸族，阴功格上清。焚香扫地夜朝真。看取名花浮玉、鉴齐精。宝篆融融满，□流细细倾。双亲俱寿八千龄。却捧紫皇飞诏、上蓬瀛。,咏史怀古
鹜落霜洲，雁横烟渚，分明画出秋色。暮雨乍歇。小楫夜泊，宿苇村山驿。何人月下临风处，起一声羌笛。离愁万绪，闻岸草、切切蛩吟如织。为忆。芳容别後，水遥山远，何计凭鳞翼。想绣阁深沈，争知憔悴损、天涯行客。楚峡云归，高阳人散，寂寞狂踪迹。望京国。空目断、远峰凝碧。,送别题赠
揉碎花心，吟碎淡黄雪。,写景抒情
一片花飞，青春已减。可堪南陌红千点。生憎杨柳要藏鸦，东风只遣横笳怨。看定新巢，初怜语燕。游丝正把残英。酒尊也会不相违，风光本自同流转。,写景抒情
风露底。石上岸巾愁起。月到房心天似水。乱峰清影里。此去登瀛须记。今夕道山同醉。春殿明年人共指。玉皇香案吏。,写景抒情
半千宝运，瑞清朝、诞育人间英物。暖律吹灰春到也，迟日光腾东壁。婺女双溪，沈郎八咏，辉映皆冰雪。储精毓秀，几年一个人杰。须信和气随人，粉梅欺黛柳，娇春争发。翠幕重重称寿处，莲炬蕙烟明灭。鼎席犹虚，九重频念此，衮衣华发。明年今夜，凤池应醉花月。,写景抒情
暗忆少年豪气，烂南国、蓬岛风光。醉倚吴王宫殿，不解悲凉。舞犹慵、小腰似柳，歌尚怯、娇语如簧。好林塘。玳筵留住，彩舫携将。清狂。扬州一梦，中山千日，名利都忘。细数从前，眼中欢事尽成伤。去船迷，乱花流水，遗佩悄、寒草空江。黯愁肠。暮云吟断，青鬓成霜。,写景抒情
屈指数春来，弹指惊春去。檐外蛛丝网落花，也要留春住。几日喜春晴，几夜愁春雨。十二雕窗六曲屏，题遍伤春句。,写景抒情
柳梢烟软已璁珑。娇眼试东风。情思又逐青丝乱，剩寒轻、犹恋芳栊。笋玉新栽早燕，杏钿时引晴蜂。当时兰柱系花骢。人在小楼东。莺娇戏索迎春句，爱露笺、新染香红。未信闲情便懒，探花拚醉琼锺。,写景抒情
正官桥柳润，候馆梅开，暮云凄冽。泽国春归，是烧灯时节。吹绽红蕖，挽低星斗，共水光澄澈。霜瓦楼台，参差似与，蓬壶相接。千骑遨游，万家嬉笑，帘卷东风，弄妆成列。慢舞尊前，看轻盈回雪。来岁今宵，舜韶声里，对六鳌双阙。凤检飞来，玉骢去踏，青门华月。,写景抒情
人间何处难忘酒。兴来独步登岩岫。倚杖看云生。时闻流水声。山花明照眼。更有提壶劝。一盏此时斟。都忘名利心。,写景抒情
曲沼朱阑，缭墙翠竹晴昼。金万缕、摇摇风柳。还是燕子归时，花信来後。看淡净洗妆态，梅样瘦。春初透。尽日明窗相守。闲共我焚香，伴伊刺绣。睡眼剩剩，今朝早是病酒。那堪更、困人时候。,写景抒情
闻道城东鹤会，欣然一笑乘风。不知一鹤在墙东。神仙人不识，未始出吾宗。弟子有年於此，先生之道如龙。碧桃花子落壶中。化为三五粒，元是北边松。,咏史怀古
西北有高楼。淡霭残烟渐渐收。几阵凉风生客袖，飕飕。心逐年华衮衮流。花卉满前头。老懒心情万事休。独倚栏干无一语，回眸。鼓角声中唤起愁。,写景抒情
我去就他甚易，他来认我良难。悟时到处是壶天。古诗寻一句，危坐看香烟。金玉满堂不守，菁华岁月空迁。从今饱饭更安眠。丹经都不看，闲坐一千年。,人生感怀
今夜故人独宿。小雨梨花当屋。犹有未残枝，轻脆不堪人触。休触。休触。憔悴怕惊郎目。,送别题赠
斜斜整整暗江湾。蓑笠有无间。应与君家却暑，冷看白满群山。想来何处，金炉焰兽，玉酡颜。好是溪涵寒影，山影一棹人还。,写景抒情
正秋阴盛处，忽荡起、一冰轮。甚汉魏从前，才人胜士，断简残文。都无一词赏玩，更拟将、美色似非伦。此意谁能领会，自夸光景长新。得阴多处倍精神。俗眼转增明。向大第高楼，痴儿呆女，脆竹繁。此心到头未稳，莫古人、真不及今人。坐看两仪消长，静观千古浇淳。,咏史怀古
凌乱败荷，既似沙莞，又如淝水。颠倒旌旗都靡。馀花谢，又似乌江，骓兮不逝。虞兮奈尔。凋柳萧骚，又如轵道，故老何颜对。因缘断。时节转。自然如彼。自然如此。水边沙际。芦花摇曳。唤住行人，蓼花妩媚。引翻游子。又似江都酣夜延秋，建业望仙结绮。月下心飞，风前骨醉。共苹花得意。今看昔、後看今未。一回头，已百弹指。,写景抒情
城头初鼓，天街上、渐渐行人声悄。半窗风月，一枕新凉，睡熟不知天晓。最是家山千里，远劳归梦，待说离情难觉。觉来时，帘外数声啼鸟。谁道。为甚新来消瘦，底事恹恹烦恼。不是悲花，非干病酒，有个离肠难扫。怅望江南，天际白云飞处，念我高堂人老。寸草心，朝夕怎宽怀抱。,羁旅思乡
岁月如奔箭，屈指又中秋。去年江上行役，常动故乡愁。容与碧云亭畔，极目江山千里，隐隐是西州。日暮天容敛，鸥雁下汀洲。迥故棹，寻旧里，解客裘。功名前定，时到安得为淹留。幸有青编万轴，且又日长无事，莫恁做闲忧。花下常携酒，明月好登楼。,羁旅思乡
弱柳丝千缕。嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路。曾画楼、见个人人否。料静掩云窗，尘满哀弦危柱。庾信愁如许。为谁都著眉端聚。独立东风弹泪眼，寄烟波东去。念永昼春闲，人倦如何度。闲傍枕、百啭黄鹂语。唤觉来厌厌，残照依然花坞。,写景抒情
庭院深深深几许，云窗雾阁春迟。为谁憔悴损芳姿。夜来清梦好，应是发南枝。玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。,思妇闺怨
一轮明月，古人心万年，更寸心存。沧海化为黄土，心不成尘。杳杳兴亡成败，满乾坤、未见知音。抚阑干、欲唤英魂，沈沈又没人应。无聊枕搔首，梦庐中坛上，一似平生。共挽长江为酒，相对同倾。不觉霜风敲竹，睡觉来、海与愁深。拂袖去，塞北河西，红尘陌上寻人。,咏史怀古
午枕神游，晓鸡唱、城关偷度。俄顷里、笋舆伊轧，征夫前路。路入江南天地阔，黄云翠浪千千亩。有皤翁、三五喜相迎，邻田父。旋策杖，寻幽圃。旋挈，陈高俎。疑此身归去，朱陵丹府。布谷数声惊梦断，纱窗小阵梅黄雨。把人间、万事一般看，投芳醑。,羁旅思乡
帆卸西湾侧。望康庐、老峰面目，旧曾相识。岁岁滔滔江浪远，回首暮云空碧。今想见、发痕全白。眠鹿矶头茅屋烂，问草堂、谁管真泉石。还更有，青牛迹。老峰点首如招客。道十年、玉斗窗间，两成疏觌。赢得老夫谙阅世，不作少年太息。看雨馀、依旧青山色。汶上归来重过我，最峰头、新长芝堪摘。分半席、共横笛。,羁旅思乡
暮云蹙。小亭带雪斟。斟。一声羌管，落梅蔌蔌。舞衣旋趁霓裳曲。倚阑相对人如玉。人如玉。锦屏罗幌，看成不足。,写景抒情
浓绿丛中，露半坼芳苞，自然奇绝。水亭风槛，正是蕤宾之月。固知道、春色无多，但绛英数点，照眼先发。为君的，尽是重心千叶。红巾又成半蹙。试寻双寄意，向丽人低说。但将一枝，插著翠环丝发。映秋波、艳云近睫。知厚意、深情更切。赏玩未已，看叶下、珍味还结。,写景抒情
北斗南头云送喜，人间快睹魁星。向来平步到蓬瀛。如何天上客，来佐海边城。方伯娱宾香作穗，风随歌扇凉生。且须滟滟引瑶觥。十年迟凤诏，万里寄鹏程。,送别题赠
帐锦笼庭，囊香飘榭，过了芳时强半。觅残红、蜂须趁日，占新绿、莺喉咤暖。数花期、望得春来，春去也、把酒南山谁伴。更帘幕垂垂，恼人飞絮，乱落一轩风晚。手拍狂歌挥醉碗。笑浪走江头，几逢归燕。忆黄华、曾吹纱帽，讶彩楼、催纨扇。功名事、於我如云，谩赢得星星，满簪霜换。向棠棣华间，原上，莫厌尊频来见。,写景抒情
说著分飞百种猜。泥人细数几时回。风流可惯曾孤冷，怀抱如何得好开。垂玉箸，下香阶。凭肩小语更兜鞋。再三莫遣归期误，第一频教入梦来。,思妇闺怨
风萧萧。雨骚骚。风雨萧骚梧叶飘。潇湘江畔楼。云迢迢。水遥遥。云水迢遥天尽头。相思心上秋。,写景抒情
紫薇枝上露华浓。起秋风。管弦声细出帘栊。象筵中。仙酒斟云液，仙歌转绕梁虹。此时佳会庆相逢。庆相逢。欢醉且从容。,写景抒情
客里忽忽梦帝州。故人相遇一杯休。疏梅些子最清幽。双绾香螺春意浅，缓歌金缕楚云留。不知妆镜若为俦。,送别题赠
小篷又泛曾行路。这身世、如何去。去了还来知几度。多情山色，有情江水，笑我归无处。夕阳杳杳还催暮。练净空吟谢郎句。拭祷波神应见许。帆开风转，事谐心遂，直到明年雨。,送别题赠
双燕归飞绕画堂。似留恋虹梁。清风明月好时光。更何况、绮筵张。云衫侍女，频倾寿酒，加意动笙簧。人人心在玉炉香。庆佳会、祝延长。,送别题赠
槐幄如云，燕泥犹湿，雨馀清暑。细草摇风，小荷擎雨，时节还端午。碧罗窗底，依稀记得，闲系翠丝烟缕。到如今、前欢如梦，还对彩绦无语。榴花半吐，金刀犹在，往事更堪重数。艾虎钗头，菖蒲酒里，旧约浑无据。轻衫如雾，玉肌似削，人在画楼深处。想灵符、无人共带，翠眉暗聚。,思妇闺怨
红梅已谢，杏花开也，一片海棠犹未。春风吹我带湖烟，甚恰限、新晴天气。黄昏楼上，烛花影里，拼得那回滋味。暗尘弦索拂纤纤，梦留取、巫山十二。,写景抒情
当年弹铗五陵间。行处万人看。雪猎星飞羽箭，春游花簇雕鞍。飘零到此，天涯倦客，海上苍颜。多谢江南苏小，尊前怪我青衫。,羁旅思乡
雪絮雕章。梅粉华妆。小芒台、榧机罗湘素，鼓铜蟾砚滴，金雕琴写，玉燕钗梁。五马徘徊长路，漫非意、凤求凰。认兰情、自有怜才处，似题桥贵客，栽花潘令，真画眉郎。,写景抒情
花簇簇。触眼万条垂玉。小院春深窗锁绿。水沈风断续。明月又侵楼曲。羞向枕囊拘束。只待夜深清影足。醉来花底宿。,写景抒情
鸳瓦霜轻，玳帘风细，高门瑞气非烟。积厚源深，有长庚应梦，乔岳生贤。妙龄秀发，庆谢庭、兰玉争妍。名动缙绅，况文章政术，俱是家传。别有阴功厚德，向东州、治狱平反。玉函高篆，仙风道骨，锡与长年。最好素秋新霁，对画堂、高启宾筵。何妨纵乐笙歌，剩举觥船。,咏史怀古
菊暗枯秋已满。枨黄橘绿冬初暖。草草杯盘成小宴。殷勤劝。尊前莫遣霞觞浅。两鬓从教霜点半。人生最要长为伴。举洒岂徒称寿算。深深愿。来年更看门风换。,人生感怀
雪梅清瘦，月桂圆冷，天街新霁。想帝辇、三朝薄暮，催促烛龙开扇雉。正拜舞、捧玉卮为寿，花满香铺凤髓。罄禹穴、胥涛万顷，春入南山声里。鼎轴元老诗书帅。体宸衷、双奉亲意。勤色养、行春惜花，夜欢宴、瑶池衣彩戏。鼓淑气、遍湖山千里。惊破悭红涩翠。笑那个痴儿无赖。打得金鱼坠地。休念太守当年，曾手把青藜照字。对珠帘云栋，收拾太平歌舞辍。庆母爱、小宽王事。馀沥□肠，看不日、归步沙堤，又赞重华孝治。,咏史怀古
相逢执手也踟蹰。立斯须。话区区。借问来时，曾见那人无。忍泪啼痕香不减，虽少别，忍轻辜。霜风摇落岁将徂。景凋疏。恨萦纡。过尽行云，我在与谁居。一掬归心飞不去，层浪叠，片蟾孤。,送别题赠
御路东风拂翠衣。卖灯人散烛笼稀。不知月底梅花冷，只忆桥边步袜归。闲梦淡，旧游非。夜深谁在小帘帏。罘儿下围炉坐，明处行人立地时。,送别题赠
过尽清明三月雨，东风才到溪滨。画工传得已非真。青君著意处，桃李未为伦。倚槛盈盈如欲语，就中拈足花神。自然亭馆一番新。从今观绝品，不独洛阳人。,写景抒情
汹汹松风。更浮云皓皓，轻度春空。精神新发越，宾主少从容。犀箸厌，涤昏懵。茗碗策奇功。待试与，平章甲乙，为问涪翁。建溪日铸争雄。笑罗山梅岭，不数严邛。胡桃添味永，甘菊助香浓。投美剂，与和同。雪满兔瓯溶。便一枕，庄周蝶梦，安乐窝中。,写景抒情
当初聚散。便唤作、无由再逢伊面。近日来、不期而会重欢宴。向尊前、闲暇里，敛著眉儿长叹。惹起旧愁无限。盈盈泪眼。漫向我耳边，作万般幽怨。奈你自家心下，有事难见。待信真个，恁别无萦绊。不免收心，共伊长远。,送别题赠
去岁银山塔上。今岁金山塔上。屈指到泉江。再重阳。有菊不妨同戴。有酒不妨同醉。嘉客与佳宾。两俱新。,送别题赠
玉婴初有排云分。向晚色、娟娟静。秋入风枝清不尽。月和粉露，徘徊孤映，独夜扶疏影。子猷风调全相称。是彼此、无凡韵。玉勒前头花柳近。水边石上，冷依烟雨，时有幽人问。,写景抒情
倾国倾城，非花非雾，春风十里独步。胜如西子妖娆，更比太真澹泞。铅华不御。漫道有、巫山洛浦。似恁地、标格无双，镇锁画楼深处。曾被风、容易送去。曾被月、等闲留住。似花翻使花羞，似柳任从柳妒。不教歌舞。恐化作、彩云轻举。信下蔡、阳城俱迷，看取宋玉词赋。,写景抒情
春不尽。处处与情相趁。谁道刘郎家恁近。一年花不问。双剪画罗春胜。今夜月圆如镜。怎得酒阑心易定。试将金液镇。,写景抒情
曲廊连苑吹笙道，重来暗尘都满。种石生云，移花带月，犹欠藏春庭院。年华过眼。便梅谢兰销，舞沈歌断。露井寒蛩，为谁清夜诉幽怨。人生乐事最少，有时得意处，光阴偏短。树色凝红，山眉弄碧，不与朱颜相恋。临风念远。叹蝶梦难追，鹭盟重换。一片斜阳，送人归骑晚。,人生感怀
岁岁重阳，何曾是、两般时景。人自有、悲欢离合，晦明朝暝。日月湖边来往艇，楼台水底参差影。又何妨、时暂狎沧波，轻鸥并。闲顿放，朱门静。新结裹，朱帘整。尽百年人事，移场换境。欲插黄花身已老，强倾绿醑心先醒。羡游鱼、有钓不能收，钩空饼。,人生感怀
菊花黄後。山茶红透。南国小春时候。蓬山高处绿云间，有一个、仙宫诞秀。精神龟媚，骨毛鹤瘦。落落人中星斗。殷勤自折早梅芳，调一鼎、和羹为寿。,写景抒情
楼角吹花烟月堕。的韶研，又向梅心破。钗上采看一个。赏心已觉春生坐。莫恨年华风雨过。人日嬉游，次第连灯火。翠幄高张金盏大。已拼醉袖随香。,写景抒情
举案家风未肯低。清心端自秀深闺。芝兰玉树宁馨儿。早岁安禅灵照女，静中经卷手常携。声名要与断机齐。,人生感怀
笙歌间错华筵启。喜新春新岁。菜传纤手青丝细。和气入、东风里。幡儿胜儿都姑。戴得更戏。愿新春已後，吉吉利利。百事都入意。,写景抒情
蜀锦移芳，巫云散彩，天孙翦取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。花神为谁著意。把韶华、总归姝丽。可是老来心事，不成春思。却羡宫袍仙子。调曲曲清平似翻水。笑嘱东风，殷勤劝醉。,思妇闺怨
雕车南陌碾香尘。一梦尚如新。回首旧游何在，柳烟花雾迷春。如今霜鬓，愁停短棹，懒傍清尊。二十四桥风月，寻思只有消魂。,羁旅思乡
还是归来，依前问渡。好风引到经行处。几声啼鸟又催耕，草长柳暗春将暮。潦倒无成，疏慵有素。且陪野老酬天数。多情惟有面前山，不随潮水来还去。,羁旅思乡
千峰翠玉。送孤云伴我，罗窗清宿。拂晓凭虚，春碧生寒，衣单瘦倚筇竹。东风不解吹愁醒，但芳草、溪城南北。认雾鬟，遥锁修颦，眉妩为谁愁独。江上轻鸥似识，背昭亭两两，飞破晴渌。一片苍烟，隔断家山，梦绕石窗萝屋。相看不厌朝还暮，算几度、赤阑干曲。待倩诗、收拾归来，写作卧游屏幅。,送别题赠
凤沼湛碧，莲影明洁，清泛波面。素肌鉴玉，烟脸晕红深浅。占得薰风弄色，照醉眼、梅妆相间。堤上柳垂轻帐，飞尘尽教遮断。重重翠荷净，列向横塘暖。争映芳草岸。画船未桨，清晓最宜遥看。似约鸳鸯并侣，又更与、舂锄为伴。频宴赏，香成阵、瑶池任晚。,写景抒情
叶重如将青玉亚。花轻疑是红绡挂。颜色清新香脱洒。堪长价。牡丹怎得称王者。雨笔露笺匀彩画。日炉风炭薰兰麝。天与多情丝一把。谁厮惹。千条万缕萦心下。,写景抒情
莺来燕去。宋玉墙东路。草草幽欢能几度。便有系人心处。碧天秋月无端。别来长照关山。一点恹恹谁会，依前凭暖阑干。,送别题赠
裙长步渐迟，扇薄羞难掩。鞋褪倚郎肩，问路眉先敛。踏青南陌回，倚醉开娇靥。今夜更同行，忍笑匀妆脸。,送别题赠
带飘飘，衣楚楚。空谷饮甘露。一转花风，萧艾遂如许。细看息影云根，淡然诗思，曾□被、生香轻误。此中趣。能消几笔幽奇，羞掩众芳谱。薜老苔荒，山鬼竟无语。梦游忘了江南，故人何处，听一片、潇湘夜雨。,写景抒情
沙明波净小汀洲。枫落洞庭秋。红蓼白苹深处，晚风吹转船头。鲈鱼钓得，银丝旋，白酒新。一笑月寒烟暝，人间万事都休。,写景抒情
寻遍石亭春，黯黯暮山明灭。竹外小溪深处，倚一枝寒月。淡云疏雨苦无情，得折便须折。醉帽凤鬟归去，有馀香愁绝。,写景抒情
舞影灯前，箫声酒外，独鹤华表重归。旧雨残云仍在，门巷都非。愁结春情迷醉眼，老怜秋鬓倚蛾眉。难忘处，犹恨绣笼，无端误放莺飞。当时。征路远，欢事差，十年轻负心期。楚梦秦楼相遇，共叹相违。泪香沾湿孤山雨，瘦腰折损六桥丝。何时向，窗下翦残红烛，夜杪参移。,思妇闺怨
十里西湖，淡妆浓抹如西子。藕花簪水。清净香无比。记得曾游，短棹红云里。聊相拟。一盆池水。十里西湖似。,写景抒情
楼上缃桃一萼红。别来开谢几东风。武陵春尽无人处，犹有刘郎去後踪。香阁小，翠帘重。今宵何事偶相逢。行云又被风吹散，见了依前是梦中。,送别题赠
雨後春光浓似醉。著柳催花，节物侵龙忌。绣褓香阁当日佩。紫兰宫堕人间世。歌管停云香吐穗。碧酒红裳，共祝鱼轩贵。天上阿环金秘。龟龄鹤寿三千岁。,写景抒情
素手拈花纤软。生香相乱。却须诗力与丹青，恐俗手、难成染。一顾教人微倩。那堪亲见。不辞紫袖拂清尘，也要识、春风面。,写景抒情
绿遍东山，寒归西渡。分明认得春来处。风轻雨细更愁人，高唐何在空朝暮。离恨相寻，酒狂无素。柳条又折年时数。一番情味有谁知，断魂还送征帆去。,送别题赠
安得奇材，颈系单于，首提子璋。便做些功业，胜穷措大，聚萤武子，吞凤君章。笑杀竖儒，错翻故纸，屈马何曾有艳香。榆塞外，恰枣红时候，想羽书忙。腰钱骑鹤维扬。分表事谁能预测量。叹防身一剑，壮图落，建侯万里，老境相将。读枕函书，宝家藏笏，免使他人笑弗堂。吾衰矣，虽尚存右臂，不解擎苍。,咏史怀古
紫箫声断。窗底春愁乱。试著春衫羞自看。窄似年时一半。一春长病厌厌。新来愁病重添。香冷倦熏金鸭，日高不卷珠帘。,思妇闺怨
年华催晚，听尊前偏唱，冲暖欺寒。乐府谁知，分付点化金丹。中原旧游何在，频入梦、老眼空潸。撩人冷蕊，浑似当时，无语低鬟。有多情多病文园。向雪後寻春，醉里凭阑。独步群芳，此花风度天然。罗浮淡妆素质，呼翠凤、飞舞斓斑。参横月落，留恨醒来，满地香残。,写景抒情
衣白苎，雪面堕愁鬟。不识朝云行雨处，空随春梦到人间。留向画图看。慵临镜，流水洗花颜。自织苍烟湘泪冷，谁捞明月海波寒。天澹雾漫漫。,思妇闺怨
醉凝眸。正楚天秋晚，远岸云收。草绿莲红，□映小汀洲。芰荷香里鸳鸯浦，恨菱歌、惊起眠鸥。望去帆、一派湖光，棹声咿哑橹声柔。愁窥汴堤细柳，曾舞送莺时，锦缆龙舟。拥倾国纤腰皓齿，笑倚楼。空令五湖夜月，也羞照三十六宫秋。正浪吟、不觉回桡，水花风叶两悠悠。,送别题赠
桃李纷纷春事催。桐花风定牡丹开。天麟下作人间瑞，玉燕清宵入梦来。红玉酎，紫霞杯。五云深处望三台。君家况有庭前柏，好个擎天八柱材。,写景抒情
夕阳楼上都凭遍。柳下风吹面。强搴罗袖倚重门。懒傍玉台鸾镜、暗尘昏。离情脉脉如飞絮。此恨凭谁语。一天明月一江云。云外月明、应照凤楼人。,送别题赠
醉魂初醒。强起寻芳径。一似楚云归，诮没个、鳞书羽信。疏狂踪迹，虚度可怜春，阴还闷。晴还困。赢得无端病。菱花宝镜。拆破双鸾影。别袖忍频看，生怕见、啼红醉粉。而今憔悴，瘦立对东风，红成阵，绿成阴，况是春将尽。,送别题赠
秋声夜到秋香园。重帘拭卷都开遍。只似旧时香。更添些子黄。绮窗人共赋。犹忆分香句。别後几回秋。见花空复愁。,送别题赠
留春不住。又早是清明，杨花飞絮。杜宇声声，黄昏庭院，那更半帘风雨。劝春且休归去。芳草天涯无路。悄无语。倚阑干立尽，落红无数。谁诉。长门事，记得当年，曾趁梨园舞。霓羽香消，梁州声歇，昨梦转头今古。金屋玉楼何在，尚有花钿尘土。君不顾。怕伤心，休上危楼高处。,思妇闺怨
樱桃谢了梨花发，红白相催。燕子归来。几处风帘绣户开。人生乐事知多少，且酌金杯。管咽声哀。慢引萧娘舞一回。,人生感怀
急雨初收珠点。云峰绝天半。辘轳金井卷甘冽，帘外翠阴遮遍。波翻水精重帘，秋在琉璃双簟。漏永流花缓缓。未放崦嵫晚。红荷绿芰暮天好，小宴水亭风馆。云乱香喷宝鸭，月冷钗横玉燕。,写景抒情
古帘空，坠月皎。坐久西窗人悄。蛩吟苦，渐漏水丁丁，箭壶催晓。引凉、动翠葆。露脚斜飞云表。因嗟念，似去国情怀，暮帆烟草。带眼销磨，为近日、愁多顿老。卫娘何在，宋玉归来，两地暗萦绕。摇落江枫早。嫩约无凭，幽梦又杳。但盈盈、泪洒单衣，今夕何夕恨未了。,思妇闺怨
水与东风俱秀。一池春皱。满庭花卉尽芳菲，只有朵、江梅瘦。谱里知名自久。真情难有。纵然时下有真情，又还似、章台柳。,写景抒情
西母池边宴罢，赠南真、步玉霄。绪风和扇，冰华发秀，雪质孤高。汉陂澄练影，问是谁、独立江皋。便凝望，认壶中圭璧，天上琼瑶。清标。曾陪胜赏，坐忘愁解使尘销。况双成、与乳丹点染，都付香梢。寿妆酥冷，郢韵佩举，麝卷云绡。乐逍遥。□凤凰台畔，忆取吹箫。,送别题赠
江南岸。江北岸。折送行人无尽时。恨分离。酒一杯。泪双垂。君到长安百事违。几时归。,送别题赠
距春五日。吉语搀先来饮席。易卦占新。八八周轮又再轮。开年定好。定把笙歌更药裹。旧怕无孙。今已蓝袍拥绣荪。,咏史怀古
沈水香销梦半醒。斜阳恰照竹间亭。戏临小草书团扇，自拣残花插净瓶。莺宛转，燕丁宁。晴波不动晚山青。玉人只怨春归去，不道槐云绿满庭。,写景抒情
酴过也，酴过後，无花堪折。只有垂杨，垂杨却作，絮惊行色。海棠半在如无，又争倩、蔷薇恋得。除是东风，随君归问，玉堂消息。,送别题赠
叶叶枝枝绿暗，重重密密红滋。芳心应恨赏春迟。不会春工著意。晚照酒生娇面，新妆睡污胭脂。凭将双叶寄相思。与看钗头何似。,写景抒情
玉坛消息春寒浅。露红玉、娇生靓艳。小怜鬓湿燕脂染。只隔粉墙相见。花阴外、故宫梦远。想未识、莺莺燕燕。飘零翠径红千点。桃李春风已晚。,写景抒情
刻样衣裳巧刻绘。彩枝环绕万年藤。生香吹透蚕冰。嫩水带山娇不断，湿云堆岭腻无声。香肩婀娜许谁凭。,写景抒情
见说岷峨千古雪。都作岷峨山上石。君家右史老泉公，千金费尽勤收拾。一堂真石室。空庭更与添突兀。记当时，长编笔砚，日日云烟湿。野老时逢山鬼泣。谁夜持山去难觅。有人依样入明光，玉阶之下岩岩立。琅无数碧。风流不数平原物。欲重吟，青葱玉树，须倩子云笔。,咏史怀古
蹙蹙红中烟润，梢梢翠尾风斜。闲轩幽树少啼鸦。此处最宜君画。望眼不知天阔，归心常恨山遮。见君江浦到芦花。意在琵琶亭下。,写景抒情
玉沁唇脂，香迷眼缬，肉红初映仙裳。湘皋春冷，谁翦茜云香。疑是潘妃乍起，霞侵脸、微印宫妆。还疑是，寿阳凝醉，无语倚含章。绛绡，清泪冷，东风寄远，愁损红娘。笑李凡桃俗，蝶喜蜂忙。莫把杏花轻比，怕杏花、不敢承当。飘零处，还随流水，应去误刘郎。,思妇闺怨
冠儿遍簇，那时人消瘦。玉琼卮劝君酒。是清凉境界，露湿烟凝，香更重，非是沈檀合就。四窗花满砌，争似家山，橙蟹将肥重回首。花亦为君怜，草木禽鱼，相思处、莫如乡旧。更西风、溪莼与香鲈，想别墅樵渔，费他侦候。,思妇闺怨
闲愁无奈指频弹。芳景为谁残。可惜良宵虚过，且容草草谋欢。招要楚雨，留连汉佩，多谢青鸾。浓艳暗香争暖，罗帷不用遮寒。,写景抒情
一盏阳和，分明至珍无价。解教人、哩哩。把胸中，些磊块，一时熔化。悟从前，恁区区，总成虚假。何妨竟夕，交酬玉觞金。更休辞、醉眠花下。待明朝，红日上，三竿方罢。引笙歌，拥珠玑，笑扶归马。,送别题赠
脆管繁弦无觅处，小楼空掩遥山。柳丝直下曲阑干。海棠红欲褪，玉钏怯春衫。酒不成芳信断，社寒新燕呢喃。雕盘慵整宝香残。绮疏明薄暮，帘外雨潺潺。,写景抒情
短棹翩翩绿一莎。碧潭深处几风波。晚来风定却高歌。千尺丝纶随卷放，数声玉笛足清和。蝇头名利奈伊何。,写景抒情
遣作岭头使，似戍玉门关。来时送者，举酒珍重祝身安。街畔小儿拍笑，马上是翁矍铄，头与璧俱还。何处得仙诀，发白颊犹丹。屋茅破，篱菊瘦，架签残。老夫自计甚审，忙定不如闲。客难扬雄拓落，友笑王良来往，面汗背芒寒。再拜谢不敏，早晚乞还山。,送别题赠
莺围橙径，鲈跃莼波，重来雨过中秋。酒市渔乡，西风胜似春柔。宿舂去年村墅，看黄云、还委西畴。凤池去，信吴人有分，借与迟留。应是香山续梦，又凝香追咏，重到苏州。青鬓江山，足成千岁风流。围腰御仙花底，衬月中、金粟香浮。夜宴久，揽秋云、平倚画楼。,写景抒情
夜来酒醒清无梦，愁倚阑干。露滴轻寒。雨打芙蓉泪不乾。佳人别後音尘悄，瘦尽难拼。明月无端。已过红楼十二间。,送别题赠
绿波碧草长堤色。东风不管春狼藉。鱼沫细痕圆。燕泥花唾乾。无情牵怨抑。画舸红楼侧。斜日起凭阑。垂杨舞晓寒。,写景抒情
有个胡儿模样别。满颔髭须，生得浑如漆。见说近来头也白。髭须那得长长黑。□□□□□□□。子镊来，须有千堆雪。莫向细君容易说。恐他嫌你将伊摘。,咏史怀古
淮天不断。点缀南云秋几雁。白露沾衣。始是银屏梦觉时。别离怀抱。消得镜中青鬓老。小字无能。烦寄平安一纸书。,送别题赠
采菱拾翠，算似此佳名，阿谁消得。采菱拾翠，称使君知客。千金买、采菱拾翠，更罗裙、满把珍珠结。采菱拾翠，正髻鬟初合。真个、采菱拾翠，但深怜轻拍。一双手、采菱拾翠，绣衾下、抱著俱香滑。采菱拾翠，待到京寻觅。,写景抒情
去年池馆同君醉，正是花时。隔院韶辉。桃李欣欣、如与故人期。相望两地今千里，还对芳菲。春色分谁。雨惨风愁、依旧可怜枝。,送别题赠
霜蓬零乱。笑绿鬓、光阴晚。紫茱时节，小楼长醉，一川平远。休说龙山佳会，此情不浅。黄花香满。记白苎、吴歌软。如今却向，乱山丛里，一枝重看。对著西风搔首，为谁肠断。,思妇闺怨
吴头楚尾。一棹人千里。休说旧愁新恨，长亭树、今如此。宦游吾倦矣。玉人留我醉。明日万花寒食，得且住、为佳耳。,送别题赠
槛竹敲风初破睡，楚台梦雨精神。背屏斜映小腰身。山明双翦水，香满一钗云。炉袅金丝帘地，绮窗秋静无尘。半钩春笋带湘筠。兰亭初写就，愁杀卫夫人。,思妇闺怨
东风客雁溪边道。带春去、随春到。认得踏青香径小。伤高怀远，乱云深处，目断湖山杳。梅花似惜行人老。不忍轻飞送残照。一曲秦娥春态少。幽香谁采，旧寒犹在，归梦啼莺晓。,送别题赠
看公风骨，似长松磊落，多生奇节。世上儿曹都蓄缩，冻芋旁堆秋瓞。结屋溪头，境随人胜，不是江山别。紫云如阵，妙歌争唱新阕。尊酒一笑相逢，与公臭味，菊茂兰须悦。天上四时调玉烛，万事宜询黄发。看取东归，周家叔父，手把元龟说。祝公长似，十分今夜明月。,写景抒情
金风玉宇。庭院新经雨。香有露，清无暑。溪光摇几席，岚翠横尊俎。烘笑语，佳时聊复乡人聚。门外荷花浦。秋到化无数。红脍鲤。青浮醑。何妨文字饮，更得江山助。从此去。蒲轮入佐中兴主。,写景抒情
天寒日暮山谷里。的砾愁成水。池上渐多枝上稀。唯有故人知。,送别题赠
翠竹如屏，浅山如画。小池面、危桥一跨。著棕亭临水，宛然郊野。竹篱茅舍。好是天寒，倍添幽雅。正雪意、垂垂欲下。更朦胧月影，弄明初夜。梅花动也。,写景抒情
宝镜缘空，玉簪点水，荡摇千顷寒光。正江妃月姊，斗理明妆。扶阑一笑开诗眼，少容我、吟讽其旁。一川风露，满怀冰雪，云海弥茫。不妨倚醉乘狂。问天公觅取，几曲渔乡。听小楼哀管，偷弄初凉。夜深欢极忘归去，锦江酿透碧筒香。对花无语，花应笑我，不似张郎。,写景抒情
落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。些个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。,送别题赠
百不为多，一不为少，阿谁昔仕吾邦。共推任笔，洪鼎力能扛。不为桃花禄米，雠书倦、一苇横江。招寻处，徒行曳杖，曾不拥麾幢。山川，真大好，鱼矶无恙，密岭难双。听讼诉多就，樵坞僧窗。岁月音容远矣，风流在、遐想心降。云烟路，搜奇吊古，时为酹空缸。,咏史怀古
东风庭户。红满桃花树。准拟踏青南陌路。双凤绣鞋新做。秋千月挂黄昏。画堂深掩朱门。立尽花阴归去，此时别是销魂。,送别题赠
每日困慵当午昼。出来便解双眉皱。一带朦胧烟雨岫。山翁瘦。林泉纵好他园囿。一见此君如话旧。玉版老师呼唤候。万立琅争劝酒。踌躇久。清风收拾归怀袖。,写景抒情
凌空宝观，乍登临、多少伤离情味。淼淼烟波吴会远，极目江淮无际。槛外长江，楼中红袖，淡荡秋光里。一声横吹，半滩鸥鹭起。因念邃馆香闺，玉肌花貌，有盈盈仙子。弄水题红传密意，宝墨银钩曾寄。泪粉香销，碧云□杳，脉脉人千里。一弯新月，断肠危栏独倚。,送别题赠
阴重雨垂垂。并马西郊试薄衣。红蕊未开花已过，迟迟。不见东风著意时。酒到更须辞。报答春光旧有期。勤苦著书妨作乐，痴痴。莫学衰翁万事非。,写景抒情
春日何来，深雪里、南枝先白。伊祈氏、一番陶冶，千林色香。弱柳眼回青尚浅，小桃腮晕红将入。笑渠侬、剪彩与裁花，夸闺德。九十日，春还客。数千里，官为役。看时来、雁随云去，鱼从冰出。一脉流通天造化，三杯扶植身关尺。对东皇、太乙续离骚，需词伯。,写景抒情
绿绕红围宋玉墙。幽兰林下正芬芳。桃花气暖玉生香。谁道广平心似铁，艳妆高韵两难忘。苏州老矣不能狂。,写景抒情
帘影新妆一破颜。玳筵回雪舞，小云鬟。琼枝擢秀望难攀。凝情处，千里望蓬山。歌断酒阑珊。画船箫鼓转，绿杨湾。坠钿残燎水堂关。斜阳里，双燕伴人闲。,送别题赠
卫霍元勋後，韦平外族贤。吹笙只合在缑山。闲驾彩峦归去、趁新年。烘暖烧香阁，轻寒浴佛天。他时一醉画堂前。莫忘故人憔悴、老江边。,送别题赠
霜细犹欺柳，风柔已弄梅。东园捶鼓赏新醅。唤取舞周歌沈、探春回。妙舞堪千盏，长歌可百杯。笑人将恨上春台。劝我十分一举、两眉开。,写景抒情
宿酒才醒又醉，春霄欲雨还晴。柳边花底听莺声。白发莫教临镜。过隙光阴易去，浮云富贵难凭。但将一笑对公卿。我是无名百姓。,人生感怀
荷叶田田青照水。孤舟挽在花阴底。昨夜萧萧疏雨坠。愁不寐。朝来又觉西风起。雨摆风摇金蕊碎。合欢枝上香房翠。莲子与人长厮类。无好意。年年苦在中心里。,写景抒情
出谷莺迟，踏沙雁少，阴庭宇。东风似水，尚掩沈香双户。凭莓阶、雪痕乍铺，那回已趁飞梅去。奈柳边占得，一庭新暝，又还留住。前度。西园路。记半袖争持，斗娇眉妩。琼肌暗怯，醉立千红深处。问如今、山馆水村，共谁翠幄蕙炷。最难禁、向晚凄凉，化作梨花雨。,写景抒情
闲情减旧。无奈伤春能作瘦。桂楫兰舟。几送人归我滞留。西门官柳。满把青青临别手。谁共登楼。分取烟波一段愁。,送别题赠
小池山额垂螺碧。绿红香里眠。波面翠云开。仙槎天上来。吹将红日落。懊恼严城角。风月此时情。知君华发生。,写景抒情
乱雨敲春，深烟带晚，水窗慵凭。空帘谩卷，数日更无花影。怕依然、旧时燕归，定应未识江南冷。最怜他、树底蔫红，不语背人吹尽。清润。通幽径。待移灯翦韭，试香温鼎。分明醉里，过了几番风信。想竹间、高阁半开，小车未来犹自等。傍新晴、隔柳呼船，待教潮信稳。,写景抒情
别时已有重来愿。谁料情多天不管。分明咫尺是青楼，抵死浓云遮得遍。寄声只倚西飞雁。雁落书回空是怨。领愁归去有谁知，水又茫茫山又断。,送别题赠
酒巡未止。且听七言馀韵喜。弹到悲风。醒酒风吹路必通。休休避酒。末後茶仙来献寿。七碗休何。不独茶多酒亦多。,写景抒情
胶胶扰扰几时休。一出山来不自由。秋水观中山月夜，停云堂下菊花秋。随缘道理应须会，过分功名莫强求。先自一身愁不了，那堪愁上更添愁。,人生感怀
烟树无重数。不碍相思路。晚云分外欲增愁。更那堪疏雨、送归舟。雨来还被风吹去。陨泪多如雨。拟题双叶问离忧。怎得水随人意、肯西流。,送别题赠
漠漠河桥柳外，门巷镫初。笙歌饮散醉相扶。明月伴人归去。娃馆深藏云木，女墙斜掠烟芜。水天空阔见西湖。鹤立夜寒多处。,送别题赠
大江流处是庐峰。苍玉照晴空。何事浅鬟浓黛，却成烟雨溟。如今纵有，云涛万顷，翠千重。传语云间五老，一尊须要君同。,写景抒情
又向荆州住半年。西风催放五湖船。来时露菊团金颗，去日池荷叠绿钱。斟别酒，扣离弦。一时宾从最多贤。今宵拼醉花迷坐，後夜相思月满川。,送别题赠
晚妆长趁景阳钟。双蛾著意浓。舞腰浮动绿云浓。樱桃半点红。怜美景，惜芳容。沈思暗记中。春寒帘幕几重重。杨花尽日风。,写景抒情
朱帘碧瓦干云际。占尽潇滩形势地。傍墙人唤状元家，想见华堂融瑞气。寿杯莫惜团栾醉。跳虎转龟寻旧喜。小邦只恐久难留，异日君王重赐第。,咏史怀古
智琼娇额涂黄，为谁种作秋风蕊。寒香半露，绿帏深护，犹闻十里。山麝生脐，水沈削蜡，一时羞避。向钱塘江上，中秋月下，有人暗寻遗子。不奈书生习气。对群花、领略风味。骚人已去，欲纫幽佩，重为湘酹。天赋风流，友梅兄蕙，舆桃奴李。向明窗几，纤枝未老，眼明如水。,写景抒情
要见不得见，要近不得近。试问得君多少怜，管不解、多於恨。禁止不得泪，忍管不得闷。天上人间有底愁，向个里、都谙尽。,思妇闺怨
朱粉不须施。花枝小。春偏好。娇妙近胜衣。轻罗红雾垂。琵琶金画凤。双条重。倦眉低。啄木细声迟。黄蜂花上飞。,写景抒情
柱策松江上，举酒酹三高。此生飘荡，往来身世两徒劳。长羡五湖烟艇，好是秋风鲈脍，笠泽久蓬蒿。想像英灵在，千古傲云涛。俯沧浪，舌空旷，恍神交。解衣盘礴，政须一笑属吾曹。洗尽人间尘土，扫去胸中冰炭，痛饮读离骚。纵有垂天翼，何用钓连鳌。,羁旅思乡
割断凡缘，心安神定。山中采药修身命。青松林下茯苓多，白云深处黄精盛。百味甘香，一身清净。吾生可保长无病。八珍五鼎不须贪，荤膻浊乱人情性。,人生感怀
东风已有归来信，先返梅魂。雪斗纷纷。更引蟾光过璧门。绿衣小凤枝头语，我有嘉宾。急泛清尊。莫待江南烂漫春。,送别题赠
骄嘶破清晓，分恨临期。花下恁月明知。馀光是处散离思，最怜香霭霏霏。牵衣弹泪，问凄风愁露，划地东西。留鞭换佩，怕匆匆、已是迟迟。凉怯几番罗袂，还燕别文梁，萤点书帏。一自秋娘迢递，黄金对酒，争忍轻挥。新来院落，雁难寻、帘幕长垂。怕凋梧敲径，惊回旧梦，应也颦眉。,送别题赠
十月橘洲长鼓。潇湘一片尘缨洗。斩得钓竿斑染泪。中夜里。时闻鼓瑟湘妃至。白发垂纶孙又子。得钱沽酒长长醉。小艇短篷真活计。家云水。更无王役并田税。,送别题赠
挥袖上西峰，孤绝去天无尺。拄杖下临鲸海，数烟帆历历。贪看云气舞青鸾，归路已将夕。多谢半山松吹，解殷勤留客。,羁旅思乡
人间何处难忘酒。六花投隙琼瑶透。火满地炉红。萧萧屋角风。飘摇飞絮乱。浩荡银涛卷。一盏此时乾。清吟可那寒。,写景抒情
开尽荼シ，正桑云麦浪，天气如秋。南园露梢半坼，金粟丝头。温香傍酒，尽多娇、不识春愁。莺院悄，轻阴弄晚，何人堪伴清游。偏爱紫蕤黄袅，想金壶胜赏，依旧扬州。花前夜阑醉後，斜月当楼。翻阶句好，记玄晖、此日风流。双鬓改，一枝帽底，如今应为花羞。,写景抒情
娇莺恰恰啼，过水翻回去。欲共诉芳心，故绕池边树。人去绮窗闲，弦断秦筝柱。百啭听新声，总是伤心处。,思妇闺怨
万里吴船泊，归访菊篱秋。（下缺）,送别题赠
清波渺渺日晖晖。柳依依。草离离。老大逢春，情绪有谁知。帘箔四垂庭院静，人独处，燕双飞。怯寒未敢试春衣。踏青时。懒追随。野蔌山淆，村酿可从宜。不向花边拼一醉，花不语，笑人痴。,写景抒情
弄水馀英溪畔。绮罗香、日迟风慢。桃花春浸一篙深，画桥东、柳低烟远。涨绿流红空满眼。倚兰桡、旧愁无限。莫把鸳鸯惊飞去，要歌时、少低檀板。,写景抒情
卷地芳草都过了。花不语、对人含笑。花与人期，人怜花病，瘦似人多少。闻道重门深悄悄。愁不尽、露啼烟袅。断得相思，除非明月，不把花枝照。,思妇闺怨
香滴滴。肌肤冰雪娇无力。娇无力。秋风凉冷，有谁消得。洗妆不奈云鬟侧。璧堂珠院空相忆。空相忆。轻颦浅笑，小梅标格。,思妇闺怨
湖上有佳色，黄菊傲霜秋。一尊相属，谈咏彼此得无愁。何处鲈鱼初荐，错俎金齑点脍，令我忆东州。双鹭带斜日，飞下白苹洲。晚风劲，吹残酒，袭破裘。故人俱在，江左底事独淹留。归去草堂侵夜，一点青荧灯火，得句可忘忧。欲识无穷意，终日倚城楼。,写景抒情
好花天也多悭，放迟留做残春主。丰肌弱骨，晴娇无奈，新妆相妒。翠幕高张，玉阑低护，怕惊风雨。记年时、多少诗朋酒伴，逢花醉、簪花舞。那料无情光景，到如今、水流云去。残枝剩叶，依依如梦，不堪相觑。心事谁知，杜鹃饶舌，自能分诉。日西斜，烟草凄凄，望断洛阳何处。,思妇闺怨
红尘光景事如何。扰扰利名多。若问侬家活计，扁舟小笠轻蓑。一尊美酒，一轮皓月，一弄山歌。选甚掀天白浪，未如人世风波。,羁旅思乡
云弄轻阴谷雨乾。半垂油幕护残寒。化工著意呈新巧，翦刻朝霞露盘。辉锦绣，掩芝兰。开元天宝盛长安。沈香亭子钩阑畔，偏得三郎带笑看。,写景抒情
烟水阔。夜久风生苹末。东舫西船人语绝。四更山吐月。客里光阴电抹。不记离家时节。楼上单于听未彻。又催征棹发。,羁旅思乡
卧看西湖烟渚。绿盖红妆无数。帘卷曲栏风，拂面荷香吹雨。归去。归去。笑损花边鸥鹭。,写景抒情
风剪冰花飞零乱。映梅梢、素影摇清浅。绣幄寒轻，兰薰烟暖。艳歌催得金荷卷。游梁已觉相如倦。忆去年、舟渡淮南岸。别後销魂，冷猿寒雁。角声只送黄昏怨。,送别题赠
秋霁娥二八，寒光逼散浮云。小山丛桂吐清芬。犹带蟾宫风韵。因念两登仙籍，恩沾雨露方新。汝今妙岁已能文。早折高枝荣奋。,写景抒情
朝云漠漠散轻丝。楼阁淡春姿。柳泣花啼，九街泥重，门外燕飞迟。而今丽日明金屋，春色在桃枝。不似当时，小桥冲雨，幽恨两人知。,送别题赠
人如濯濯春杨柳，彻骨风流。脱体温柔。牵系多情尽未休。最怜恰恰新眠起，云雨初收。斜倚琼楼。叶叶眉心一样愁。,写景抒情
香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。明朝，这回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。,思妇闺怨
花前月下暂相逢。苦恨阻从容。何况酒醒梦断，花谢月朦胧。花不尽，月无穷。两心同。此时愿作，杨柳千丝，绊惹春风。,送别题赠
碧池如染，把玻璃就，纤埃都绝。西国夫人空里坠，圆盖亭亭排列。莹质无暇，尘心不染，远社堪重结。当时盛事，虎溪茗碗翻雪。千载此意谁论，人争买笑，醉眼看罗袜。坐上如今皆我辈，素蕴从来蠲洁。击节临风，停杯对月。浩气俱英发。两翁仙举，玉堂正在金阙。,咏史怀古
帘垂深院冷萧萧。花外漏声遥。青灯未灭，红窗闲卧，魂梦去迢迢。薄情漫有归消息，鸳鸯被、半香消。试问伊家，阿谁心绪，禁得恁无。,思妇闺怨
兽金寒，帘玉润，梅雪印苔絮。春意如人，易散苦难聚。几多丝竹深情，池塘幽梦，犹倚赖、与君同住。旧游处。谁唤别浦仙帆，风前问征路。烟雨连江，吹恨正无数。莫教紫燕归来，红云开後，空怅望、主人轻去。,送别题赠
落花已作风前舞。又送黄昏雨。晓来庭院半残红。惟有游丝千丈、晴空。殷勤花下同携手。更尽杯中酒。美人不用敛蛾眉。我亦多情、无奈酒阑时。,送别题赠
天涯客里秋容晚。妖红聊戏思乡眼。一朵醉深妆。羞渠照鬓霜。开时谁断送。不待司共花。有脚号阳春。芳菲属主人。,羁旅思乡
风落芙蓉画扇闲。凉随春色到人间。乍垂罗幕乍飞鸾。好把深杯添绿酒，休拈明镜照苍颜。浮生难得是清欢。,写景抒情
几共查梨到雪霜。一经题品便生光。木奴何处避雌黄。北客有来初未识，南金无价喜新尝。含滋嚼句齿牙香。,写景抒情
寒食飞红满帝城。慈乌相对立，柳青青。玉阶端笏细陈情。天恩许，春尽可还京。鹊报倚门人。安舆扶上了，更亲擎。看花携乐缓行程。争迎处，堂下拜公卿。,送别题赠
尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。,送别题赠
风景好樵川，郭外三洲烟渚。过尽古今清逸，奈天公不与。地灵人意会符同，留待烟霞侣。一棹轻舟开岸，弄滩声风雨。,写景抒情
今春闰好。怪重阳菊早。满槛煌煌看霜晓。唤金钱翠雨，不称标容，潇洒意、陶潜诗中能道。不应夸绝艳，曾妒春华，因甚东君意不到。又似锁，三千汉女，偏教明妃、怨西风边草。也何必、牛山苦沾衣，算只好龙山，醉狂吹帽。,写景抒情
千一载英杰，百二国山河。提封几半宇宙，万里仗天戈。十乘晋军旗鼓，三岁秦关扃锁，地利属人和。位次功第一，未数侯何。建青油，持柴荷，听黄麻。乾坤整顿都了，玉殿侍羲娥。且醉东湖花柳，却泛西湖舟楫，留不住岷峨。谁为语儒馆，浓墨被诗歌。,咏史怀古
清歌学得秦娥似。金屋瑶台知姓字。可怜春恨一生心，长带粉痕双袖泪。从来懒话低眉事。今日新声谁会意。坐中应有赏音人，试问回肠曾断未。,思妇闺怨
阳关西路，看垂阳客舍，嫩浮波。宝马嘶风人渐远，隐隐歌声戛玉。踏遍春山，归来高卧，笑濯沧浪足。孤鸿天际，断霞摇曳心目。香露飞入壶中，仙家九酝，酿百家。一朵巫阳休怅望，且看家山眉绿。歌罢风生，舞馀花颤，凤髓飘红烛。瑶台月冷，夜归斗挂银屋。,送别题赠
落花浮水树临池。年前心眼期。见来无事去还思。而今花又飞。浅螺黛，淡燕脂。闲妆取次宜。隔帘风雨闭门时。此情风月知。,写景抒情
雪山有缘，白首重来，信不偶然。怅怆凄未洗，平戎何策，英灵不绝，赖蜀多贤。耆旧二三，甲兵百万，力障狂澜回巨川。秋声静，共巍楼把酒，自足筹边。何人为我盏天。焉用此客星留井躔。正柴桑栗里，稻肥蟹健，松江笠泽，莼美鲈鲜。百计求闲，一归未得，便得归闲能几年。持公赋，待後堂新唱，夸语彭宣。,咏史怀古
会昌湖上扁舟，几年不醉西山路。流光又是，宫衣初试，安榴半吐。千里江山，满川烟草，薰风淮楚。念离骚恨远，独醒人去，阑干外，谁怀古。亦有鱼龙戏舞。艳晴川、绮罗歌鼓。乡情节意，尊前同是，天涯羁旅。涨渌池塘，翠阴庭院，归期无据。问明年此夜，一眉新月，照人何处。,羁旅思乡
星桥未就，月钩初挂，翠叶暗惊秋早。蕊珠宫里厌清闲，试回首、尘寰一笑。仙风道骨，姆仪家范，须信人间最少。一枝丹桂四兰荪，况千岁、灵椿未老。,咏史怀古
云多不记山深浅，人行半天岩壑。旷野飞声，虚空倒影，松挂危峰疑落。流泉喷薄。自窈窕寻源，引瓢孤酌。倦倚高寒，少年游事老方觉。幽寻闲院邃阁。树凉僧坐夏，翻笑行乐。近竹惊秋，穿萝误晚，都把尘缘消却。东林似昨。待学取当年，晋人曾约。童子何知，故山空放鹤。,写景抒情
寄我五云字，恰向酒边来。东风过尽归雁，不见客星回。闻道琐窗风月，更著诗翁杖屦，合作雪堂猜。岁旱莫留客，霖雨要渠来。短檠灯，长剑铗，欲生苔。雕弓挂壁无用，照影落清杯。多病关心药裹，小摘亲锄菜甲，老子正须哀。夜雨北窗竹，更倩野人栽。,羁旅思乡
三三两两。夜夜教人想。偷入霜绡斜隙帐。直到珊瑚枕上。玉人梦绕江南。输他一饷肥甘。莫恨我心儿毒，只因你口儿馋。,思妇闺怨
寸恨谁云短，绵绵岂易裁。半年眉绿未曾开。明月好风闲处、是人猜。春雨消残冻，温风到冷灰。尊前一曲为谁哉。留取曲终一拍、待君来。,送别题赠
八旬庆会，人间盛事，齐劝一杯春酿。胭脂小字点眉间，犹记得、旧时宫样。彩衣更著，功名富贵，直过太公以上。大家著意记新词，遇著个、十字便唱。,咏史怀古
三十六般包一袋。脓囊臭秽犹贪爱。恰似蜣螂推粪块。无停待。朝朝只在尘中め。若解坚心生重悔。宁拘恶逆并魁脍。一念能消千劫罪。生华内。满身璎珞鸣珂佩。,人生感怀
佳人无对甘幽独。竹雨松风相澡浴。山深翠袖自生寒，夜久玉肌元不粟。却寻千树烟江曲。道骨仙风终绝俗。绛裙缟袂各朝元，只有散仙名萼绿。,思妇闺怨
绮帷高揭。风动流苏结。兴在夜凉多处，兰烬短、半明灭。醉彻。香未绝。紫箫声乍歇。声入碧云堆里，还起舞、桂花月。,写景抒情
罨画溪边停彩舫。仙娥绣被呈新样。飒飒风声来一饷。愁四望。残红片片随波浪。琼脸丽人青步障。风牵一袖低相向。应有锦鳞闲倚傍。秋水上。时时绿柄轻摇扬。,写景抒情
挺挺祖风烈，再岁滞偏州。元龙豪气，宜卧百尺最高楼。万丈文章光焰，一段襟怀洒落，风露玉壶秋。乱石惊涛处，也作等闲游。适相逢，君去骑，我归舟。清都绛阙密迩，切莫小迟留。趁取亲庭强健，好向圣朝倾吐，事业肯悠悠。回首藩宣地，恩与大江流。,咏史怀古
柳外轻雷池上雨，雨声滴碎荷声。小楼西角断虹明。阑干倚处，待得月华生。燕子飞来窥画栋，玉钩垂下帘旌。凉波不动簟纹平。水精双枕，傍有堕钗横。,写景抒情
恍如辽鹤归华表。阅尽人间巧。天乞一堂山对绕。微波不动，岸巾时照。照见星星好。舞风荷盖从倒。碧树生凉自天杪。谁识元龙胸次浩。骑鲸欲去，引杯独啸。醉眼青天小。,写景抒情
歌彻秋娘金缕，醉扳织女云车。而今谁复荐相如。拔剑茫然四顾。好景凭诗断送，闲愁著酒消除。镜中丝发莫惊呼。春满珠帘绣户。,咏史怀古
小楼重。下帘栊。万点芳心绿间红。秋千图画中。草茸茸。柳松松。细卷玻璃水面风。春寒依旧浓。,写景抒情
小小茅茨隐翠微。桥平双手弄涟漪。好风还动去年枝。得雨疏梅肥欲展，人家次第有芳菲。惜花恰莫探春迟。,写景抒情
江横山簇。柏箭森如束。满眼飞蓬撩乱，知几几、未膏沐。快意忽破竹。一奁明翠玉。千古江山只麽，人都道、为君绿。,写景抒情
淡香幽艳露华浓。晚妆慵。略匀红。春困恹恹，□□鬓云松。早是自来莲步小，新样子，为谁弓。画堂西畔曲栏东。醉醒中。苦匆匆。卷上珠帘，依旧半床空。香满炉人未寝，花弄月，竹摇风。,思妇闺怨
畴昔遭逢，薰殿之琴，清庙之璋。谢锦袍打扮，佯狂太白，黄冠结裹，老大知章。种杏仙人，看桃君子，得似篱边嗅晚香。从人笑，笑安车迎晚，只履归忙。後身定作班扬。彼撼树蚍蜉不自量。偶有时戏笔，官奴藏去，有时醉坠，宗武扶将。永别鸾，已盟猿鹤，肯学周出草堂。从人笑，我韩公齿豁，张镐眉苍。,咏史怀古
津亭折柳，正秋光如画。绕路黄花拥朝马。叹市槐景淡，池藻波寒，分明是、三载春风难舍。军峰天际碧，云隔空同，无奈相思月明夜。薇药早催人，应占先春，休如我、醉卧水边林下。待来岁、今时庆除书，绣锦映宫花，玉京随驾。,送别题赠
竹树萧萧屋数椽。平湖漫漫纳通川。有时竹杖芒鞋至，醉著山光水色间。成小隐，未经年。功名夷路稳加鞭。逢时且数中书考，他日还寻独乐园。,羁旅思乡
中秋多雨。常是尊狼藉去。今夜云开。须道娥得得来。不知云外。还有清光同此会。笛在层楼。声彻摩围顶上头。,写景抒情
宝蟾悬镜。露颗倾荷柄。飞萤点点明花径。凝愁情不展，宿酒风还醒。天似晓，银河半落星相趁。心事都无定。才致元相称。春过了，秋将近。小窗通竹圃，野色连金井。得仗个，多情燕子分明问。,写景抒情
桂香深处，倾盖岭之西。云南外，曾指点，是挛。酌玻璃。带江山里，挥银笔，绮句，湖海气，羞篷弱，吐虹霓。回首烟尘碌碌，公家事、自笑痴儿。盍田园归去，耕钓侣黔黎。月夕花时。恣吟题。怅荆州路，同北望，剡溪兴，又东驰。雄边上，夸前躅，壮新基。灿宸奎。客问西陲事，公莫惜，语教知。秋城梦，笳却骑，舞闻鸡。休作中年离恨，聊拼取、一醉如泥。梅边佳致，逸兴与逋齐。人在苏堤。,羁旅思乡
一线海门来。雪喷云开。山移玉下瑶台。卷地西风吹不断，直到蓬莱。羯鼓噪春雷。鼍舞蛟回。歌楼鼓吹夕阳催。今古清愁流不尽，都一樽。,写景抒情
朝日融怡，天气艳冶，桃英杏萼犹小。燕垒初营，蜂衙乍散，池面烟光缥缈。芳草如薰，更潋滟、波光相照。锦绣萦回，丹青映发，未容春老。倦客自嗟清兴少。念归记、梦魂飞绕。浪阔鱼沈，云高雁阻，瞪目添愁抱。忆香闺、临丽景，无人伴、轻颦浅笑。想像消魂，怨东风、孤衾独晓。,思妇闺怨
一曲清歌酒一锺。舞裙摇曳石榴红。宝筝弦矗冰蚕缕，珠箔香飘水麝风。娇娅姹，笑迎逢。合欢罗带两心同。彩云不觉归来晚，月转觚棱夜气中。,写景抒情
长川波潋滟。楚乡淮岸迢递，一霎烟汀雨过，芳草青如染。驱驱携书剑。当此好天好景，自觉多愁多病，行役心情厌。望处旷野沈沈，暮云黯黯。行侵夜色，又是急桨投村店。认去程将近，舟子相呼，遥指渔灯一点。,羁旅思乡
香靥深深，姿姿媚媚，雅格奇容天与。自识伊来，便好看承，会得妖娆心素。临歧再约同欢，定是都把、平生相许。又恐恩情，易破难成，未免千般思虑。近日书来，寒喧而已，苦没忉忉言语。便认得、听人教当，拟把前言轻负。见说兰台宋玉，多才多艺善词赋。试与问、朝朝暮暮。行云何处去。,咏史怀古
缺月挂疏桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，枫落吴江冷。,送别题赠
红蕖漾月。薰风特地生梧叶。一年风月今宵别。隐隐笙鸾，何处有炎热。凤凰山下榴花发。一杯香露融春雪。幔亭有路通瑶阙。知我丹成，容我醉时节。,送别题赠
趁酒梨花，催诗柳絮，一窗春怨。疏疏过雨，洗尽满阶芳片。数东风、二十四番，几番误了西园宴。认小帘朱户，不如飞去，旧窠双燕。曾见。双蛾浅。自别後，多应黛痕不展。扑蝶花阴，怕看题诗团扇。试凭他、流水寄情，潮红不到春更远。但无聊、病酒厌厌，夜月荼縻院。,思妇闺怨
露下菱歌远，萤傍藕花流。临溪堂上，望中依旧柳边洲。晚暑冰肌沾汗，新浴香绵扑粉，湘簟月华浮。长记开朱户，不寐待归舟。恍重来，思往事，搅离愁。天涯何处，未应容易此身休。莫问吴霜点鬓，细与蛮笺封恨，相见转绸缪。云雨阳台梦，河汉鹊桥秋。,送别题赠
对西风、先自念莼鲈，又还月生西。叹平生霜露，而今都在，两鬓丝丝。当年门垂蓬矢，壮岁竟奚为。磊落中心事，只有天知。多谢君恩深厚，费丁宁温诏，犹置驱驰。看弓刀何事，终是愧毛锥。愿今年、四郊无警，向酒边、多作数篇诗。山林下，相将见一，舍我其谁。,送别题赠
薰风庭院燕双飞。园柳啭黄鹂。是处蜂狂蝶乱，元来绿暗红稀。衫笼白苎，琴推绿绮，满眼新诗。好个江南风景，杜鹃犹自催归。,写景抒情
千丈清溪百步雷。柴门都向水边开。乱云剩带炊烟去，野水闲将日影来。穿窈窕，历崔嵬。东林试问几时栽。动摇意态虽多竹，点缀风流却少梅。,写景抒情
我是柘枝娇女。□□多风措。□□□、□住深□，妙学得柘枝舞。□□头戴凤冠，□□□纤腰束素。□□遍体锦衣装，来献呈歌舞。,写景抒情
诗不云乎，蒹葭苍苍，白露为霜。看高山乔木，青云老干，英华滋液，亦敛而藏。匠石操斤游林下，便一举采之充栋梁。须知道，是天将大任，翕处还张。薇郎玉佩丁当。问何事午桥花竹庄。又星回岁换，腊残春浅，锦熏笼紫，栗玉杯黄。唤起东风，吹醒宿酒，把甲子从头重数将。明朝去，趁传柑宴近，满袖天香。,写景抒情
红娇翠弱。怨人珠泪频偷落。归期莫负青笺约。雨断云销，总是初情薄。夜深秋气生帘幕。半衾依旧空闲却。故人何处孤舟泊。两岸秋声，一夜风涛恶。,思妇闺怨
小梅风韵最妖娆。开处雪初消。南枝欲附春信，长恨陇人遥。闲记忆，旧江皋。路迢迢。暗香浮动，疏影横斜，几处溪桥。,写景抒情
特特问花消息。结果剩红残白。芍药可人怜，相约荼シ留客。消得。消得。犹有一分春色。,写景抒情
红尘飞骑，报元戎小队，踏青南陌。雪浪堆边呼小渡，吴楚半江分坼。岁月惊心，风埃迷目，相对头俱白。杨花撩乱，可怜如此春色。谁道燕燕莺莺，多情犹自，认得年时客。重唱江南肠断句，为我满倾云液。画鼓舟移，金鞍人远，一饷烟波隔。斜阳冉冉，依然无限凄恻。,羁旅思乡
半阴未雨。霁晓寒、轻烟薄暮。乍过了挑青，名园深院，把酒偏宜细步。满槛梅花，绕堤溪柳，径暖迁莺相语。春澹澹，渐觉清明，相傍小桃才吐。凝伫。山村水馆，难堪羁旅。甚觑著花开，频惊屈指，谩写奚奴丽句。幸有家山，青鸾应报，为我整齐歌舞。一任待，醉倚群红，花沾酒污。,写景抒情
命驾访嵇，泛舟思戴，此兴甚浓。料情侔杨恽，乌乌拊缶，意轻殷浩，咄咄书空。莫讶群芳淹速异，到时序推排元自同。休怅望，任春来桃李，秋後芙蓉。因嗟锦城四载，漫赢得、齿豁头童。叹里门密迩，易成间阔，诗筒频寄，难续新工。我已怀归今得请，念此地迟回谁似公。经济手，看鸾台凤阁，晚节收功。,咏史怀古
一轮明月照三峰。彩霞飞满空。分明见我主人公。明珠透上宫。丹药炼，鼎中红。频频要用功。功成定是出樊笼。闲游仙洞中。,写景抒情
春事寂。苦笋鲥鱼初食。风卷绣帘飞絮入。柳丝萦似织。迅速韶光去急。过雨绿阴尤湿。回首旧游何处觅。远山空伫碧。,写景抒情
乱红自雨，正翠蹊误晓，玉洞明春。蛾眉淡扫，背风不语盈盈。莫恨小溪流水，引刘郎、不是飞琼。罗扇底，从教净冶，远障歌尘。一掬莹然生意，伴压架酴，相恼芳吟。玄都观里，几回错认梨云。花下可怜仙子，醉东风、犹自吹笙。残照晚，渔翁正迷武陵。,写景抒情
征鸿过尽秋容谢。卷离恨、还东下。剪剪霜风落平野。溪山掩映，水烟摇曳，几簇渔樵舍。芙蓉城里人如画。春伴春游夜转夜。别後知他如何也。心随云乱，眼随天断，泪逐长江泻。,送别题赠
泽国又秋晚，天际有飞鸿。中原何在，极目千里暮云重。今古长干桥下，遗恨都随流水，西去几时东。斜日动歌管，萸菊舞西风。江南岸，淮南渡，草连空。石城潮落，寂寞烟树锁离宫。且斗尊前酒美，莫问楼头佳丽，往事有无中。却笑东山老，拥鼻与谁同。,羁旅思乡
玉粉匀梅，曲尘浮柳，画檐迟日融融。金猊喷麝，庭户转香风。好是闲居戏彩，寿觞举、和满春容。须知道，闺门孕秀，佳气在帘栊。无穷。观盛事，年年此会，拚醉金锺。又何须、西池高宴仙宫。尽把乔松□寿，兼大国、秦虢重封。那堪更，门阑多喜，女婿近乘龙。,送别题赠
催花雨小，著柳风柔，都似去年时候好。露红烟绿，尽有狂情斗春早。长安道。秋千影里，丝管声中，谁放艳阳轻过了。倦客登临，暗惜光阴恨多少。楚天渺。归思正如乱云，短梦未成芳草。空把吴霜鬓华，自悲清晓。帝城杳。双凤旧约渐虚，孤鸿後期难到。且趁朝花夜月，翠尊频倒。,写景抒情
灯火已收正月半。山南山北花撩乱。闻说亭新水漫。骑款段。穿云入坞寻游伴。却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。,写景抒情
离多最是，东西流水，终解两相逢。浅情终似，行云无定，犹到梦魂中。可怜人意，薄於云水，佳会更难重。细想从来，断肠多处，不与者番同。,送别题赠
湖光染翠□□□。□□□□□。□爱江湖光景，不曾别做□□。□□□□，□□□□，□□侬家。醉卧水云□□，□□□□□□。,写景抒情
枫落吴江肃晓霜。洞庭波静耿云光。芳苞照眼黄金嫩，纤指开新白玉香。盐胜雪，喜初尝。微酸历齿助新妆。直须满劝三山酒，更喜持杯云水乡。,写景抒情
都人离恨满歌筵。清唱倚危弦。星屏别後千里，更见是何年。骢骑稳，绣衣鲜。欲朝天。北人欢笑，南国悲凉，迎送金鞭。,送别题赠
年重月，月重光。万瓦千林白似霜。扁舟入醉乡。山苍苍。水茫茫。严濑当时不是狂。高风引兴长。,写景抒情
箫玉和鸣云里，彩衣娱舞风前。好从龟鹤问长年。看取蟠桃结遍。事业都随今定，儿孙也靠心传。隐耕窗下腹便便。相去神仙不远。,人生感怀
南徐好，春坞锁池亭。山送云来长入梦，水浮花去不知名。烟草上东城。歌榭外，杨柳晚青青。收拾年华藏不住，暗传消息漏新声。无计奈流莺。,写景抒情
倦舞轮袍後。正鸾慵凤困，依然怨新怀旧。别有艳妆来执乐，春笋微揎罗袖。试一曲、琅初奏。莫放珠帘容易卷，怕人知、世有梨园手。钗玉冷，钏金瘦。烛花对翦明於昼。画堂深、屏山掩翠，炭红围兽。错认佩环犹未是，依约雏莺啭柳。任箭滴、铜壶银漏。一片雄心天外去，为声清、响彻云霄透。人醉也，尚呼酒。,思妇闺怨
看月凭肩枨，娇春枕臂眠。不尽花絮夜来寒。帐底浓香残梦、更缠绵。起晚笼莺怪，妆迟绣伴牵。声声催唤药栏边。整髻收裙无力、上秋千。,思妇闺怨
一抹烟林屏样展，轻花岸柳无边。连朝春雨涨平川。冬冬迎社鼓，渺渺下陂船。同事多才饶我懒，乘闲纵饮郊园。髻花侧醉巾偏。时丰容卒岁，游乐更明年。,写景抒情
寻胜去。湖色净涵疏树。乃一声何处起。风铃相应语。目断遥林修渚。画出江南烟雨。山水照人人楚楚。锦肠生秀句。,写景抒情
绣围春水锦笼山。冶游天。可惜连朝中酒、怯秋千。妆楼暖。朱帘卷。燕斜穿。冲落两三花片、镜台边。,写景抒情
瑶台夜冷清霜泣。听得双成语。有人乘月下云端。吹彻凤箫来此、伴栖鸾。尊前有个新番曲。不唱蟠桃熟。一杯聊驻玉精神，长与雪梅争韵、更争春。,写景抒情
三十三年，今谁存者，算只君与长江。凛然苍桧，霜干苦难双。闻道司州古县，云溪上、竹坞松窗。江南岸，不因送子，宁肯过吾邦。。疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残。歌舞断，行人未起，船鼓已逄逄。,送别题赠
昨宵醉里行，山吐三更月。不见可怜人，一夜头如雪。今宵醉里归，明月关山笛。收拾锦囊诗，要寄扬雄宅。,送别题赠
两点春山一寸波。当筵娇甚不成歌。动人情态可须多。金井露寒风下叶，画桥云断月侵河。厌厌此夜奈愁何。,写景抒情
阅邯郸梦境，叹绿鬓、早霜侵。奈华岳烧丹，青溪看鹤，尚负初心。年来向浊世里，悟真诠秘诀绝幽深。养就金芝九畹，种成琪树千林。星坛夜学步虚吟。露冷透瑶簪。对翠凤披云，青鸾溯月，宫阙萧森。琅函一封奏罢，自钧天帝所有知音。却过蓬壶啸傲，世间岁月。,咏史怀古
吾衰矣，须富贵何时。富贵是危机。暂忘设醴抽身去，未曾得米弃官归。穆先生，陶县令，是吾师。待葺个、园儿名佚老。更作个、亭儿名亦好。闲饮酒，醉吟诗。千年田换八百主，一人口插几张匙。休休休，更说甚，是和非。,人生感怀
老子开年年五十，依前恁地痴顽。昨非今是有无间。惟惭新赤绂，不称旧苍颜。休羡长年并极富，休贪宝带腰环。人生难得是清闲。急须抛县印，归去隐家山。,人生感怀
林塘朱夏，雨过斑斑，绿苔绕地初遍。叶底雏莺，犹记日斜春晚。芙蕖靓妆红粉，傍高荷、闲倚歌扇。轻风起，纹滟滟，翠生波面。可是追凉月下，清坐久，微云屡遮星汉。露湿纶巾，遥望玉清台殿。白头共论胜事，须偿五湖深愿。南枝好，有南飞乌鹊，绕枝低转。,写景抒情
十载长安桃李梦，年来镜净尘空。忽传彩笔小笺红。满怀秋思，倾倒为芙蓉。莫恨霜浓开较晚，尊前元有春风。酣娇肯为别人容。试携银烛，斜照绿波中。,送别题赠
榴花五月眼边明。角簟流冰午梦清。江上扁舟停画桨，云间一笑濯尘缨。主人杯酒留连意，倦客关河去住情。都付驿亭今日水，伴人东去到江城。,送别题赠
棂香新染砑红绫。腰肢瘦不胜。合欢小幌掩馀酲。芙蓉入梦频。山不尽，水无情。锦河隔锦茵。刘郎仙骨未应轻。桃花已误人。,思妇闺怨
栖乌惊。隔窗月色寒於冰。寒於冰。澹移梅影，冷印疏棂。幽香未觉魂先清。无端勾起相思情。相思情。恼人无睡，直到天明。,写景抒情
烟鬟敛翠。柳下门初闭。门外一川风细细。沙上暝禽飞起。今宵水畔楼边。风光宛似当年。月到旧时明处，共谁同倚阑干。,送别题赠
狂吹鸣篱，祥剪水，分明欺压寒梅。冰威初敛，曦影上池台。应有一番和气，南枝上、恐有春来。须勤探，呼吾筇杖，屐齿上苍苔。春风，浑未到，徘徊香径，巡绕千回。见琼英一点，小占条枚。且看先锋素艳，看看便、繁蕾齐开。香浮动，微薰诗梦，须更著诗催。,写景抒情
坐中客。共千里、潇湘秋色。渐万宝西成农事了，看、黄云阡陌。乔□橘洲风浪稳，岳镇耸、倚天青壁。追前事、兴亡相续，空与山川陈迹。南国。都会繁盛，依然似昔。聚翠羽明珠三市满，楼观涌、参差金碧。乞巧处、家家追乐事，争要做、丰年七夕。愿明年强健，百姓欢娱，还如今日。,写景抒情
疏雨洗烟波，雨过满江秋色。风起白鸥零乱，破岚光深碧。荻花枫叶只供愁，清吟写岑寂。吟罢倚阑无语，听一声羌笛。,写景抒情
水漾萍根风卷絮。倩笑娇颦，忍记逢迎处。只有梦魂能再遇。堪嗟梦不由人做。梦若由人何处去。短帽轻衫，夜夜眉州路。不怕银缸深绣户。只愁风断青衣渡。,思妇闺怨
扁舟破浪鸣双橹。岁晚客心分万绪。香红漠漠落梅村，愁碧萋萋芳草渡。汉皋失诚相误。楚峡云归无觅处。一天明月缺还圆，千里伴人来又去。,羁旅思乡
西江霜後，万点暄晴昼。璀璨寄来光欲溜。正值文君病酒。画屏斜倚窗纱。睡痕犹带朝霞。为问清香绝韵，何如解语梅花。,思妇闺怨
鸾孤月缺。两春惆怅音尘绝。如今若负当时节。信道欢缘，狂向衣襟结。若问相思何处歇。相逢便是相思彻。尽饶别後留心别。也待相逢，细把相思说。,思妇闺怨
慢梳头浅画眉。乱莺残梦起多时。不道小庭花露湿，翦酴。帘额好风低燕子，窗油晴日打蜂儿。翠袖粉笺闲弄笔，写新诗。,写景抒情
碎梅花一断肠。送斜阳。风烟缥缈月微茫。又昏黄。平野寒芜何处断，接天长。短篱浅水橘青黄。度清香。,送别题赠
冰条木叶。又横斜照水，一花初发。素壁秋屏，招得芳魂，彷佛玉容明灭。疏疏满地珊湖冷，全误却、扑花幽蝶。甚美人、忽到窗前，镜里好春难折。闲想孤山旧事，浸清漪、倒映千树残雪。暗里东风，可惯无情，搅碎一帘香月。轻妆谁写崔徽面，认隐约、烟绡重叠。记梦回，纸帐残灯，瘦倚数枝清绝。,写景抒情
夜语南堂新瓦响，三更急雨珊珊。交情莫作细沙团。死生贫富际，试向此中看。记取他年耆旧传，与君名字牵连。清风一枕晚凉天。觉来还自笑，此梦倩谁园。,送别题赠
王孙老去，算无地倾倒，胸中豪逸。小筑三间便席卷，多少江山风月。万壑回流，千峰输秀，人境成三绝。登临佳处，鸟飞不尽空阔。追念辋水斜川，有风流千载，渊明摩诘。何必斯人聊一笑，俯仰今犹前日。只恐东州，催成棠阴，又作三年别。赏心难继，莫教辜负华发。,咏史怀古
风光开旧眼。正梅雪初消，柳丝新染。楼台竞装点。照金荷十里，珠帘齐卷。湘弦楚管。动香风、旌旗影转。望云间，一点台星飞下，洞天清晚。争看。袖红围坐，舞翠回春，笑歌生暖。欢声正远。嬉游意，未容懒。恐丝纶趣召，清都仙伯，归去朝天夜半。倩邦人、挽取遨头，醉扶玉腕。,写景抒情
别来何处，酒醒後，梦难觅。晚日溪亭，清晓便挂帆席。满载离愁，指去程、还作江南行客。目断层城，数迢迢山驿。素巾空染，泪痕斑、应是暗中滴。记得轻分，玉箫犹自凄咽。昨夜东风，梅柳惊春色。料伊也、没心情，过却好天良夕。,送别题赠
黄金万缕风牵细。寒食初头春有味。烟尤雨索春饶，一日三眠夸得意。章街隋岸欢游地。高拂楼台低映水。楚王空待学风流，饿损宫腰终不似。,咏史怀古
雨过山花向晚香。烟丝空翠柳微茫。旧家丹灶何人葛，今日帘泉阿姥黄。犀角枕，象牙床。椰心织簟昼生凉。杯行无算何曾醉，不觉罗浮日月长。,写景抒情
月冷龙沙，尘轻虎落，今年汉初赐。新翻胡部曲，听毡幕、元戎歌吹。层楼高峙。看栏曲萦红，檐牙飞翠。人姝丽。粉香吹下，夜寒风细。此地。宜有词仙，拥素云黄鹤，与君游戏。玉梯凝望久，叹芳草、萋萋千里。天涯情味。仗酒清愁，花销英气。西山外。晚来还卷，一帘秋霁。,写景抒情
举俗爱重九，我辈更锺情。良辰好景，赏心乐事古难并。正是朝廷闲暇，四序均调玉烛，一路庆丰登。况值循良守，酒与政俱成。倚危亭，持玉，泛金英。风高日淡，一天秋色共澄清。指点云间岳镇，寿与两宫齐久，天地永成平。岁岁同民乐，持此报君恩。,写景抒情
云峰初敛，秋荣如洗，庭院金风初扇。葱葱佳气霭侯门，信天上、麒麟乍见。祝君此去，飞黄腾踏，日侍凝旒邃冕。和羹调味早归来，坐看取、蓬莱清浅。,送别题赠
薄寒罗袖怯。教小玉添香，被翻宫。兰缸半明灭。听几声归雁，一帘微月。情波恨叶。索新词、犹自怨别。梦回时、雪暖酥凝，掠鬓宝鸳钗折。凄切。纹窗描绣，旧谱寻棋，变成虚设。同心对结。重来是，甚时节。怅姑苏台上，征帆何许，隐隐遥山万叠。袖红绡、独立无言，偷弹泪血。,思妇闺怨
晓日花露稀。明光已报敞金扉。三千彩仗翔鸾舞，数百银袍振鹭飞。开雉扇，正垂衣。奏篇初得上彤墀。胪传绕殿天颜喜，先折东风第一枝。,咏史怀古
犹记臣之少。兴狂时、过陈遵饮，对孙登啸。岁晚登临多感慨，但觉齐山诗妙。任蓉月、柳风吹照。金印不来丹飞去，拟神仙、富贵都差了。空铸错，与人笑。九年前拜悬车表。试回看、柴桑菊老，玄都花少。周也曾言殇子寿，佛以白头为夭。末後句、岩头曾道。头似秃巾裹懒，最不宜蝉冕宜僧帽。杯中物，直须。,人生感怀
春光至，欲访清歌妙舞重为理。念莺轻燕怯媚容，百斛明珠须费。算枕前盟誓。深诚密约堪凭委。意正美，娇眼又洒，梨花春泪。记罗帷底。向鸳鸯、灯畔相偎，共把前回，词语咏味。无端浪迹萍蓬，奈区区、又催行李。忍重看、小岸柳梳风，江梅鉴水。待学鹣鹣翼，从他名利荣悴。,思妇闺怨
花额上堆翠葆，远山横处星眸。绛宫深锁暮云浮。月破黄昏时候。谁谓霞衣玉简，便孤彩凤秦楼。桃源不禁昔人游。曾是刘郎邂逅。,咏史怀古
把酒对斜阳，无语问西风。胭脂何事，都做颜色染芙蓉。放眼暮江千顷，中有离情万斛，无处落征鸿。天在阑干角，人倚醉醒中。千万里，江南北，浙西东。吾生如寄，尚想三径菊花丛。谁是中州豪杰，借我五湖舟楫，去作钓渔翁。故园且回首，此意莫匆匆。,送别题赠
菱藕花开来路香。满船丝竹载西凉。波摇发彩粉生光。翡翠双飞寻密浦，鸳鸯浓睡倚回塘。闲情须与酒商量。,写景抒情
闲中一片□□□。□□□□□。□□□澄秋水，明月夜□□。□□□，□□□。□□□。鹤长凫短，前定难□，□□□□。,写景抒情
圃韭畦蔬，嫩鸡野腊，邻酝稚子能赊。罗幕新裁，画楼高耸，松梧柳竹交遮。应便作归休计去，高揖渊明，下视林逋，到此如何，又走风沙。都为啼号累我，思量事、未遂即咨嗟。连年奔逐，旁州外邑，舟楫轻扬，鞭□倾斜。仍冒触、烟岚邃险，风雪纵横，每值初寒在路，炎暑登车，空向长途度岁华。消减少年，英豪气宇，潇洒襟怀，似此施为，纵解封侯，宁如便早还家。,羁旅思乡
疏疏整整。风急花无定。红烛照筵寒欲凝。时见筛帘玉影。夜深明月笼纱。醉归凉面香料。犹有惜梅心在，满庭误作吹花。,写景抒情
梦觉纱窗晓。残灯掩然空照。因思人事苦萦牵，离愁别恨，无限何时了。怜深定是心肠小。往往成烦恼。一生惆怅情多少。月不长圆，春色易为老。,思妇闺怨
寄知还倦鸟，对飞云、无心两难齐。漫飘然欲去，悠然且止，依旧山西。十亩荒园未遍，趁雨却锄犁。敢忘邻翁约，有酒同携。况是岩前新创，带小轩横绝，松桂成蹊。试凭高东望，云海与天低。送沧波、浮空千里，照断霞、明灭卷晴霓。君休笑，此生心事，老更沈迷。,送别题赠
惨结秋阴，西风送、霏霏雨湿。凄望眼、征鸿几字，暮投沙碛。试问乡关何处是，水云浩荡迷南北。但一抹、寒青有无中，遥山色。天涯路，江上客。肠欲断，头应白。空搔首兴欢，暮年离拆。须信道消忧除是酒，奈酒行有尽情无极。便挽取、长江入尊，浇胸臆。,羁旅思乡
琴上金星正照，砚中眼相青。闲来自觉有精神。心海风恬浪静。且喜面前花好，更听林外莺新。瓮头清辣洞庭春。醉里徐行路稳。,写景抒情
万人遮道，拨不断、争挽房湖逐客。臣罪既盈应九死，全荷君王矜恻。况是当年，曾将愚技，十字街头立。恩波浩荡，孤忠未报涓滴。世事应若穿杨，一弦不到，前发皆虚的。自判此生元有分，不管筮违龟食。靴帽丛中，渔樵席上，无入非吾得。倚湖一笑，夜深群动皆息。,羁旅思乡
风清月莹，天然标韵，自是闺房之秀。情多无那不能禁，常是为、而今时候。绿云低拢，红潮微上，画幕梅寒初透。一般偏更恼人深，时更把、眉儿轻皱。,写景抒情
凤楼郁郁呈嘉瑞。降圣覃恩延四裔。醮台清夜洞天严，公宴凌晨箫鼓沸。保生酒劝椒香腻。延寿带垂金缕细。几行鹓鹭望尧云，齐共南山呼万岁。,咏史怀古
西风猎猎，秋到双荚。天女擎香开寿□，寿酒浮花蘸甲。眉间一点轻黄。归帆已载斜阳。去矣留中好住，尧天日月偏长。,送别题赠
标格风流前辈。才瞥见春风，萧然无对。只有月娥心不退。依旧断桥，横在流水。我亦共、月娥同意。肯将情移在，粗红俗翠。除丁香蔷薇酴外。便作花王，不是此辈。,写景抒情
明月扁舟，轻逐江鸥，翩然赋归。任颠风掀舞，涛山浪屋，少顷平定，一碧硫璃。柳絮浮云，有无根蒂，到底不磨真是非。呵呵笑，笑人情似纸，世事如棋。宜堂事事皆宜。把杯酒论文更有谁。记风云满席，吟情浩荡，龙蛇满壁，醉墨淋漓。别後相思，有书寄否，春在梅花第一枝。重相见，约柳堤撑舫，竹阁寻诗。,送别题赠
一个江湖客，万里水云身。鸟啼春去，烟光树色正黄昏。洞口寒泉漱石，岭外孤猿啸月，四顾寂无人。梦魂归碧落，泪眼看红尘。烟，风惨惨，暗消魂。南中诸友，而今何处问浮萍。青鸟不来松老，黄鹤何之石烂，叹世一伤神。回首南柯梦，静对北山云。,羁旅思乡
客里光阴，伤离情味。玉觞未举心先醉。临岐莫怪苦留连，樯乌转处人千里。恨写新声，云笺密寄。短封难尽心中事。凭君看取纸痕斑，分明总是离人泪。,送别题赠
钗燕笼云晚不。拟将裙带系郎船。别离滋味又今年。杨柳夜寒犹自舞，鸳鸯风急不成眠。些儿闲事莫萦牵。,送别题赠
汗褪香红雪莹肌。装馀静丽雾裁衣。晚凉新浴倚栏时。帘卷轻风斜虿发，杯深新月堕蛾眉。此时风味许谁知。,写景抒情
绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真姿凝澹，返魂骚畹。一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷薰沁骨悲乡远。最伤情、送客咸阳，佩结西风怨。,送别题赠
莺蝶太匆匆。恼杀衰翁。牡丹开尽状元红。俯仰之间增感慨，花事成空。垂柳绿阴中。粉絮。多情多病转疏慵。不是东风孤负我，我负东风。,人生感怀
翠被怯轻寒，花气撩幽梦。梦蹑飞云驾彩鸾，惊觉花枝动。宿酒未全醒，屋角闻晴。爱著荼シ彻骨香，嗅了还重□。,写景抒情
淮楚。旷望极，千里火云烧空，尽日西郊无雨。厌行旅。数幅轻帆旋落，舣棹蒹葭浦。避畏景，两两舟人夜深语。此际争可，便恁奔名竞利去。九衢尘里，衣冠冒炎暑。回首江乡，月观风亭，水边石上，幸有散发披襟处。,羁旅思乡
记瞢腾，浓睡里，一片行云。未多时、梦破云惊。听辘轳，声断也，井底银瓶。不知罗带，等闲便、结得同心。系画船，杨柳岸，晓月亭亭。记阳关、断韵残声。被西风，吹玉枕，酒魄还清。有些言语，独自个、说与谁应。,送别题赠
日丽风和春昼长。杏花枝上正芬芳。无情社雨亦何狂。一洗娇红啼嫩脸，半开新绿映残妆。画梁空有燕泥香。,写景抒情
两轮屋角走如梭。太忙些。怎禁他。拟倩何人，天上劝羲娥。何似从容来小住，倾美酒，听高歌。人生今古不须磨。积教多。似尘沙。未必坚牢，划地事堪嗟。漫道长生学不得，学得後，待如何。,人生感怀
才听笛声三弄。关捩一时都动。收拾去来休，三脚驴儿相送。珍重。珍重。归去好生作梦。,送别题赠
雨细欲收还滴。满一庭秋色。阑干独倚，无人共说，这些愁寂。手把玉郎书迹。怎不教人忆。看看又是黄昏也，敛眉峰轻碧。,思妇闺怨
喜见中秋，急载酒、登楼邀月。谁料得、狂风作祟，浮云为孽。孤负阑干凝望眼，不教宝鉴悬银阙。但筵前、依旧舞腰斜，歌喉咽。阴与霁，圆并缺，难指准，休分别。况赏心乐事，从来磨折。常把一尊陪笑语，也胜虚度佳时节。怪坡仙、底事太愁生，惊华发。,写景抒情
蜀客到江南，长忆吴山好。吴蜀风流自古同，归去应须早。还与去年人，共藉西湖草。莫惜尊前仔细看，应是容颜老。,羁旅思乡
壮志小鹏背，万里欲乘风。马裘敝，老来无复旧游重。楚尾吴头蜀口，三十载间陈迹，衮衮水之东。休说射雕手，且学钓渔翁。奚为者，聊尔耳，此山中。壶觞自引，不妨换羽与移宫。蓬矢桑弧何事，朝菌大椿皆分，识破色俱空。掬润弄明月，长啸倚青松。,羁旅思乡
燕穿幕。春在深深院落。单衣试，龙沫旋薰，又怕东风晓寒薄。别来情绪恶。瘦得腰围柳弱。清明近，正似海棠，怯雨芳踪任飘泊。钗留去年约。恨易老娇莺，多误灵鹊。碧云杳渺天涯各。望不断芳草，更迷香絮，回文强写字屡错。泪欲注还阁。孤酌。住春脚。便彩局谁，宝轸慵学。阶除拾取飞花嚼。是多少春恨，等闲吞却。阑干猛拍，叹命薄，悔旧诺。,思妇闺怨
庭院雨晴，倚斜照、睡馀双鹜。正学染修蛾，官柳细匀黛绿。绣帘半卷，透笑语、琐窗华屋。带脆声咽韵，远近时闻丝竹。乍著单衣，才拈圆扇，气候暄燠。趁骄马香车，同按绣坊画曲。人生如寄，浪勤耳目。归醉乡，犹胜旅情愁独。,写景抒情
一番雨过年芳浅。袅袅心情懒。章台人过马嘶声。小眉不盏恨盈盈。怨清明。烟柔露软湖东岸。恼乱春风惯。一声莺是故园莺。及至如今□闻处、又多情。,思妇闺怨
翠浪蓝光新雨後。整整斜斜，高下笼窗牖。万斛深倾重碧酒。量愁知落何人手。栊雾梳烟晴色透。照影回风，一段嫣然秀。白下门东空引首。藏鸦枝叶长怀旧。,写景抒情
鸥起苹中，鱼惊荷底，画船天上来时。翠湾红渚，宛似武陵迷。更晚青山更好，孤云带、远雨丝垂。清歌里，金尊未掩，谁使动分携。竹林、高晋软，阿咸潇散，犹愧风期。便弃官终隐，钓叟苔矶。纵是鸣鸿云外，应念我、垂翼低飞。新词好，他年认取，天际片帆归。,写景抒情
聚散匆匆不偶然。二年遍历楚山川。但将痛饮酬风月，莫放离歌入管弦。萦绿带，点青钱。东湖春水碧连天。明朝放我东归去，後夜相思月满船。,送别题赠
山前湖外。初日浮云退。荷气馥，槐阴碎。葵花红障锦，萱草青垂带。谁得似，黄鹂求友新成对。忆昔东门会。千古同侵盖。人已远，歌如在。银钩虽可漫，琬琰终难改。愁浩荡，临风令我思淮海。,写景抒情
落梅庭榭香，芳草池塘绿。春恨最关情，日过阑干曲。几时花里闲，看得花枝足。醉後莫思家，借取师师宿。,写景抒情
鼓角清雄占云。喜边尘、今度还静。一线乍添，长觉皇州日永。楼外崇牙影转，拥千骑、欢声万井。太平官府人初见，梦熊三占佳景。皇恩夜出天闱，云章粲、凤鸾飞动相映。宝带万钉，与作今朝佳庆。勋业如斯得也，况整顿、江淮大定。这回恰好，归朝去、共调金鼎。,咏史怀古
嫩凉新霁。明月光如洗。长笛一声烟际起。人在危楼独倚。夜深风露娟娟。抱琴谁和流泉。只有乘鸾仙子，见人愁绝无眠。,写景抒情
对花常欲留春，恨春故遣花飞早。晓来雨过，绿阴新处，几番芳草。一片飘时，已知消减，满庭谁扫。料多情也似，愁人易感，先催趁、朱颜老。犹有清明未过，但狂风、匆匆难保。酒醒梦断，年年此恨，不禁相恼。只恐春应，暗留芳信，与花争好。有姚黄一朵，殷勤付与，送金杯倒。,送别题赠
柏叶春醅，为君亲酌玻璃盏。玉箫牙管。人意如春暖。鬓绿长留，不使韶华晚。春无限。碧桃花畔。笑看蓬莱浅。,写景抒情
忆昔南楼旧使君。与君携手蹑浮云。如今更到经行处，妙墨新诗得屡闻。淮南路，楚江分。离尊相属更论文。明朝一棹人千里，多少红愁与翠颦。,送别题赠
醉寻芳草城头路。底事频凝伫。丽谯直下小层楼。鸳瓦重重匀砌、几重愁。睡红颦翠春风面。咫尺无由见。从教笑语落檐楹。图得香闺依约、认郎声。,思妇闺怨
醉痕潮玉。爱柔英未吐，露花如簇。绝艳矜春，分流芳金谷。风梳雨沐。偏只欠、夜阑清淑。杜老情疏，黄州恨冷，谁怜幽独。,写景抒情
幽梦匆匆破後。妆粉乱痕沾袖。遥想酒醒来，无奈玉销花瘦。回首。回首。绕岸夕阳疏柳。,思妇闺怨
野叟长年。一室萧然。都齐收、万轴牙签。只留三件，三教都全。时看周易，读庄子，诵楞严。阕会得，万语千言。得鱼儿、了後忘筌。行行坐坐，相与周旋。待将此意，寻老孔，问金仙。,咏史怀古
驱鹊营桥，呼蟾出海，朝朝暮暮遥相望。谁知风雨此时来，银河便有些波浪。玉兔迷离，金鸡嘲晰，二星无语空惆怅。元来上界也多魔，天孙长怨牵牛旷。,写景抒情
双锦领出西山。戎幕护旌旗。横槊春风百咏，临淮夜月千卮。风流樽俎，琼花破艳，红药攒枝。赏尽竹西歌吹，珠帘十里香迷。,咏史怀古
红靴玉带葳蕤。翠绡衣。并辔垂鞭妆影、照清溪。长亭路。停骑处。晚凉时。空有许多明月、伴双栖。,写景抒情
看灯花尽落。更欲换，门外初听剥啄。一尊赴谁约。甚不知早暮，忒贪欢乐。嗔人调谑。饮芳容、索强倒恶。渐娇慵不语，迷奚带笑，柳柔花弱。难藐。扶归鸳帐，不褪罗裳，要人求托。偷偷弄搦。红玉软，暖香薄。待酒醒枕臂，同歌新唱，怕晓愁闻画角。问昨宵、可归迟，更休道著。,思妇闺怨
草草春盘，那敢赋、丝青玉白。湘波动、雁怀归思，柳催行色。冻逐寒梢残雪解，暖随野烧轻烟入。举人间、无物不光辉，东皇德。莺燕报，朱门客。乌兔老，红尘役。羡翠轺多暇，彩花新出。捧日东城行应制，去天只隔城南尺。趁五更、桦烛向端闱，班常伯。,写景抒情
翠幕成阴帘拂地。池馆无人，四面生凉意。荷气竹香俱细细。分明著莫清风袂。玉枕如冰笙似水。才横钗，早被莺呼起。今夜月明人未睡。只消三四分来醉。,思妇闺怨
霁光春未晓。拥绛蜡攒星，霜蹄轻袅。皇居耸云杪。霭祥烟瑞气，青葱缭绕。金门羽葆。听胪唱、千官并到。庆三朝、雉扇开时，拜舞仰瞻天表。荣耀。万方图籍，四裔明王，赆珍宝。椒盘颂好。称寿，祝难老。更传宣锡坐，钧天妙乐，声遏行运缥缈。逗归来、酒晕生霞，此恩怎报。,咏史怀古
近日衰迟，但随分、蜗涎自足。底须共、红尘争道，顿荒松菊。壮志已荒圯上履，正音恐是沟中木。又安知、幕下有词人，归心速。书尚在，怜鱼腹。珠何处，惊鱼目。且依然诗思，灞桥人独。不用回头看堕甑，不愁抱石疑非玉。忽一声、长啸出山来，黄粱熟。,人生感怀
绣帘深，刘郎一笑，风流胜前度。戟香门户。还别有祥云，檐外飞舞。洞底烛下应低语。晨妆须带曙。待献了、堂前罗袜，双双交祝付。从前茜桃与杨枝，如今便、合逊梅花为主。行乐处。西溪上、柳汀花屿。封侯事、看人漫苦。谁能向、黄河风雪路。且对取、锦屏金幕，双蛾新样妩。,送别题赠
槐阴密，蔗浆寒。荔枝丹。珍重主人怜客意，荐雕盘。多情翠袖凭栏。晚妆罢、谁与共欢。帘卷玉钩风细细，敛眉山。,写景抒情
落木萧萧，琉璃叶下琼葩吐。素香柔树。雅称幽人趣。无意争先，梅蕊休相妒。含春雨。结愁千绪。似忆江南主。,写景抒情
燕将旧侣。呢喃终日相语。似惜别离情，知几许。谁与度。为向人代诉。空朝暮。谩千言百句。怎生会得，争如作个青羽。又闻院宇。不在当时住。飞去无寻处。肠万缕。寄暴风横雨。,送别题赠
玉颊映红绡，才报东风消息。虽则清如许，有生香真色。相看动是隔年期，忍不饮涓滴。莫待轻飞一片，却说花堪惜。,写景抒情
绿阴凉尊俎。映双旌、飞翻新带，日边恩露。千里湖山添鲜碧，玉宇光浮眉妩。料范老、应难独步。君亦胸中兵十万，把甘霖、小小春东楚。江上早，一犁雨。赤城霞起连天姥。有丹经、亲曾密授，八篇奇语。道骨仙风骑鲸客，合侍红云帝所。且画戟、清香时度。散入邦人箫鼓里，恰春留、芍药丛歌舞。还更咏，大鹏赋。,咏史怀古
一部周官，学问渊源，山斋得来。最雄姿直气，不涂脂粉，仙风道骨，不尘埃。万里青云，相期阔步，底事向天门折翼回。君知否，这白衣御史，卿相胚胎。时人休用惊猜。机会到功名节节催。看蒲质易凋，何如松茂，菊花已老，须是梅开。万事何难，时来得做，且信天工次第排。从今去，愿径游璧水，直上兰台。,咏史怀古
晓来烟露重，为重阳、增胜致。记一年好处，无似此天气。东篱白衣至，南陌芳筵启。风流曾未远，登临都在眼底。人生如寄。谩把茱萸看子细。击节听高歌，痛饮莫辞醉。乌帽任教，颠倒风里坠。黄花明日，纵好无情味。,人生感怀
岁暮天寒，一剑飘然，幅巾布裘。尽缘云鸟道，跻攀绝顶，拍天鲸浸，笑傲中流。畴昔奇君，紫髯铁面，生子当如孙仲谋。争知道，向中年犹未，建节封侯。南来万里何求。因感慨桥公成远游。叹名姬骏马，都成昨梦，只鸡斗酒，谁吊新丘。天地无情，功名有命，千古英雄只麽休。平生客，独羊昙一个，洒泪西州。,咏史怀古
横波滴素，遥山蹙翠，江北江南肠断。不知何处驭风来。云雾里、钗横鬓乱。香罗叠恨，蛮笺写意，付与瑶台女伴。醉时言语醒时羞，道醒了、休教再看。,思妇闺怨
天净娥初整驾。桂魄蟾辉，来趁清和夜。费尽丹青无计画。纤纤侧向疏桐挂。人在扶疏桐影下。耳畔轻轻，细说家常话。年少难留应不借。未歌先咽歌还罢。,送别题赠
州闾庠序少追随。俯仰鬓成丝。仕宦孰逾君达，恩施遍及庭芝。溪头春日，欢声和气，如见生时。好对高堂寿母，献酬同醉金卮。,送别题赠
少年意气，脑燕兵胡，虏王区脱。眼底朦胧，腹中空洞，不著曹刘元白。闻道殊科八中，也要彩卢连掷。收拾尽，到如今但有，寸心如铁。天付，真奇特。口静神充，双眼胡僧碧。楚国离骚，唐朝词学，未信芳尘□歇。结取佳人香佩，截断儿曹绮舌。归去也，且斓斑戏彩，好春长日。,咏史怀古
墙角栽梅分两下。夹竹穿松，巧傍柴门亚。不似西湖明月夜。展开一片江南画。老子寻芳心已罢。为爱孤高，结约如莲社。清静界中观物化。憧憧门外驰车马。,写景抒情
落雁横空，乱鸦投树，孤村暮烟。有渔翁拖网，牧儿戴笠，行从水畔，唱过山前。云阁还垂，雨低欲堕，何处行人唤渡船。萧萧处，更柴门草店，竹外松边。凄然。倚马停鞭。叹客袂征衫岁月迁。既不缘富贵，功名系绊，非因妻子，田宅萦牵。只有寸心，难忘斯世，磊块轮知者天。愁无奈，且三杯浊酒，一枕酣眠。,羁旅思乡
吹香嚼蕊。独立东风里。玉冻云娇天似水。羞杀夭桃李。如今见说阑干。不禁月冷霜寒。垅上驿程人远，楼头戍角声乾。,写景抒情
萧萧还是秋容暮。炉薰已冷氲香注。犹记踏香尘。东风满院春。冷烟迷望处。声断阑干雨。无计问行云。黄昏空掩门。,写景抒情
清淡无限，林下逢人少。骑马踏红尘，恁区区、何时是了。名场利海，毕竟白头翁，山簇翠，水拖蓝，只个生涯好。君侯洒落，卜筑开冰沼。三径直危楼，遍岩隈、幽花香草。风勾月引，馀事作诗人，词歌雪，气凌云，寒瘦伦郊岛。,写景抒情
处处羊肠路，归路是安便。从头点检身世，今日岂非天。未论分封邦国，未论分符乡国，晚节且圆全。但觉君恩重，老泪忽潸然。谢东山，裴绿野，李平泉。从今许我，攀附诸老与齐肩。更得十年安乐，便了百年光景，不是谩归田。谨勿伤离别，聊共醉觥船。,送别题赠
入眼青红，小玲珑、飞檐度云微湿。绣槛展春，金屋宽花，谁管采菱波狭。翠深知是深多少，不都放、夕阳红入。待装缀，新漪涨翠，小圜荷叶。此去春风满箧。应时锁蛛丝，浅虚尘榻。夜雨试灯，晴雪吹梅，趁取玳簪重盍。卷帘不解招新燕，春须笑、酒悭歌涩。半窗掩，日长困生翠睫。,写景抒情
斗鸭池南夜不归。酒阑纨扇有新诗。云随碧玉歌声转，雪绕红琼舞袖回。今感旧，欲沾衣。可怜人似水东西。回头满眼凄凉事，秋月春风岂得知。,送别题赠
藩车容裔。挺挺风流追两地。粲斗分星。诗句当年汗简青。疏帘披绣。共看横云晴出岫。新月如钩。来照琼彝醉小楼。,写景抒情
凌波台畔花如剪，几点吴霜。烟淡云黄。东阁何人见晚妆。江南春近书千里，谁寄清香。别墅横塘。鼓角声中又夕阳。,送别题赠
月皎惊乌栖不定。更漏将残，辘，牵金井。唤起两眸清炯炯。泪花落枕红棉泠。执手霜风吹鬓影。去意徊徨，别语愁难听。楼上阑干横斗柄。露寒人远鸡相应。,送别题赠
百紫千红今烂熳。举烛辉花，莫厌烧令短。酒里逢花须细看。人生谁似英雄半。安得红颜为老伴。妙舞花前，杨柳夸身段。已倒玉山回竹院。清香不断风吹面。,写景抒情
来匆匆。去匆匆。短梦无凭春又空。难随郎马踪。山重重。水重重。飞絮流云西复东。音书何处通。,送别题赠
老人无复少年欢。嫌酒倦吹弹。黄昏又是风雨，楼外角声残。悲故国，念尘寰。事难言。下了纸帐，曳上青毡，一任霜寒。,羁旅思乡
太丘晚节，把家事、一切传他谌纪。业已休休，又谁解露绶，会稽郡邸。张丈殷兄，阮生朱老，相与为唇齿。酒楼犹记，谪仙尝醉於此。一二耆旧贻书，新来强健否，问年今几。谢傅当时，却因个甚，抛了东山起。对局含，闻筝堕泪，围在愁城里。吾评晋士，不如归去来子。,咏史怀古
复卦起潜龙。戊己微调未可攻。九二见龙临卦主，神通。从此炉中次第红。泰卦恰相逢。猛火烧乾藉巽风。炼就黄芽并白雪，奇功。还返归坤道始穷。,咏史怀古
奚囊谢屐。向芙蓉城下，□□游历。江上沙鸥何所似，白发飘飘行客。旷海乘风，长波垂钓，欲把珊瑚拂。近来杨柳，却怜浑是秋色。日暮空想佳人，楚芳难赠，烟水分明隔。老病孤舟天地里，惟有歌声消得。故国荒城，斜阳古道，可奈花狼藉。他时一笑，似曾何处相识。,羁旅思乡
山崦笼春，江城吹雨，暮天烟淡云昏。酒旗渔市，冷落杏花村。苏小当年秀骨，萦蔓草、空想罗裙。潮声起，高楼喷笛，五两了无闻。凄凉，怀故国，朝钟暮鼓，十载红尘。似梦魂迢递，长到吴门。闻道花开陌上，歌旧曲、愁杀王孙。何时见、□□唤酒，同倒瓮头春。,羁旅思乡
一封清诏下金鸾。临遣讲邻欢。谁问火云挥汗，要看易水摇寒。何妨谈笑，平生志节，可障狂澜。预约黄花前後，殊庭瞻对宸颜。,咏史怀古
年年长见傲寒林。压群英。有馀清。曾被芳心，红日恼诗情。玉质暗香无限意，偏婉娩，尽轻盈。今年潇洒照歧亭。更芳馨。也峥嵘。无奈多情，终是惜飘零。谁与东君收拾取，怕风雨，挫瑶琼。,写景抒情
华发萧萧，归碧鸡坊，出金马门。把一枝色笔，掷还郭璞，些儿残锦，回乞天孙。永免朝参，更无宣锁，送老三家水竹村。休休也，任巫阳来下，未易招魂。茅檐安得庖阍。倩便了沽来酒满樽。叹角巾东路，吾寻初服，上书北阙，子漫危言。漏院霜靴，火城雪辔，得似先生败絮温。安危事，付布衣融泰，鼎足膺蕃。,送别题赠
灯前初见。冰玉玲珑惊眼眩。艳溢香繁。绝胜溪边月下看。铅华尽洗。只有檀唇红不退。倾坐精神。全似当时一个人。,写景抒情
璧月光中玉漏清。小梅疏影水边明。似梅人醉月西倾。梅欲黄时朝暮雨，月重圆处短长亭。旧愁新恨若为情。,思妇闺怨
浅入新年，逢人日、拂拂淡烟无雨。叶底妖禽自语。小啄幽香还吐。东风辛苦，便怕有、踏青人误。清明寒食，消得渡江，黄翠千缕。看临小帖宜春，填轻晕湿，碧花生雾。为说钗头袅袅，系著轻盈不住。问郎留否。似昨夜、教成鹦鹉。走马章台，忆得画眉归去。,写景抒情
相将初下蕊珠殿。似醉粉、生香未遍。爱惜娇心春不管。被东风、赚开一半。中黄宫里赐仙衣，斗浅深、妆成笑面。放出妖娆难系管。笑东君、自家肠断。,写景抒情
曾为梅花醉不归。佳人挽袖乞新词。轻红遍写鸳鸯带，浓碧争斟翡翠卮。人已老，事皆非。花前不饮泪沾衣。如今但欲关门睡，一任梅花作雪飞。,思妇闺怨
曲渚澜生。遥峰云敛，据鞍又出江城。青子垂枝，翠阴遮道，乍闻一两蝉声。素蟾犹在，但惟有、长庚殿星。征夫前路，应怪劳生，尘事相萦。年来厌逐时迎。千里追寻，两鬓凋零。佳景良辰，无虚度，谁怜客里凄清。不如归去，任儿辈、功名遂成。旧欢重理，莫笑渊明，却赋闲情。,羁旅思乡
锺陵好，和气满江城。忆昨旌麾初至止，到今政令只宽平。仍岁兆丰登。称庆旦，遐迩一般情。共信我公跻寿考，从来阴德被生灵。襦裤听欢声。,咏史怀古
东风着意，正群芳未放，蟠桃初缀。王母当年亲手种，来作人间上瑞。婺女星躔，金华福地，聊驻千千岁。恰才八十，百分未及一二。况是间生英贤，名高日月，未说文昌贵。今日凝香称寿，来岁衮衣当发。黄贴天香，太白珍膳，押赐传中旨。戏拈金果，宫娥应是争取。,咏史怀古
淮左名都，竹西佳处，解鞍少驻初程。过春风十里，尽荠麦青青。自胡马窥江去後，废池乔木，犹厌言兵。渐黄昏，清角吹寒，都在空城。杜郎俊赏，算而今，重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。,送别题赠
行云过尽星河烂。炉烟未断蛛丝满。想得两眉颦。停针忆远人。河桥知有路。不解留郎住。天上隔年期。人间长别离。,送别题赠
道山玉府真仙，去年再履论思地。西清禁域，眷深名重，年高身退。玉振金声，水增川涌，德兼才贵。爱知章引去，安车稳驾，轩冕付、谈笑外。兰玉孙枝竞秀，奉亲欢、莱衣同戏。蓬莱东接，苎萝西顾，三山耸翠。赐杖清朝，命堂绿野，放怀高致。似太公出将，卫公入相，为苍生起。,咏史怀古
笑怕蔷薇，行忧宝瑟僵。美人依约在西厢。祗恐暗中迷路、认馀香。午夜风翻幔，三更月到床。簟纹如水玉肌凉。何物与侬归去、有残妆。,思妇闺怨
东泽先生，谁说能诗，兴到偶然。但平生心事，落花啼鸟，多年盟好，白石清泉。家近宫亭，眼中庐阜，九叠屏开云锦边。出门去，且掀髯大笑，有钓鱼船。一丝风里婵娟。爱月在沧波上下天。更丛书观遍，笔床静昼，篷窗睡起，茶灶疏烟。黄鹤来迟，丹砂成未，何日风流葛稚川。人间世，听江湖诗友，号我东仙。,写景抒情
得意许多时。长醉赏、月影花枝。暴风狂雨年年有，金笼锁定，莺雏燕友，不被鸡期。红旆转逶迤。悔无计、千里追随。再来应绾泸南印，而今目下，凄惶怎向，日永春迟。,送别题赠
烟漠漠。醉里看春都错。过了清明迟一著。牡丹重约摸。晓日渐明檐角。天与芳辰难却。驻得韶华元有药。桃源谁共约。,写景抒情
岁岁为公寿，著语不能新。自公持节北去，我亦有遐征。坐我碧瑶洞府，被我石楠嘉荫，冰柱向人清。待屈西风指，王事有期程。我尝闻，由汉水，达河津。痴牛呆女会处，应有泛槎人。便向汉川东畔，直透银河左界，去上白云京。袖有传婿研，我欲丐馀芬。,羁旅思乡
山路风来草木香。雨馀凉意到胡床。泉石膏肓吾已甚。多病。堤防风月费篇章。孤负寻常山简醉。独自。故应知子草玄忙。湖海早知身汗漫。谁伴。只甘松竹共凄凉。,羁旅思乡
长杨辇路。绿满当年携手处。试逐春风。重到宫花花树中。芳菲绕遍。今日不如前日健。酒罢凄凉。新恨犹添旧恨长。,思妇闺怨
扑面征尘去路遥。香篝渐觉水沈销。山无重数周遭碧，花不知名分外娇。人历历，马萧萧。笙旗又过小红桥。愁边剩有相思句，摇断吟鞭碧玉梢。,送别题赠
衣染莺黄。爱停歌驻拍，劝酒持觞。低鬟蝉影动，私语口脂香。檐露滴，竹风凉。拚剧饮淋浪。夜渐深，笼灯就月，子细端相。知音见说无双。解移宫换羽，未怕周郎。长颦知有恨，贪耍不成妆。些个事，恼人肠。试说与何妨。又恐伊、寻消问息，瘦减容光。,思妇闺怨
向秋来、渐疏班扇，雨声时过金井。堂虚已放新凉入，湘竹最宜枕。闲记省。又还是、斜河旧约今再整。天风夜冷。自织锦人归，乘槎客去，此意有谁领。空赢得，今古三星炯炯。银波相望千顷。柳州老矣犹儿戏，瓜果为伊三请。云路回。漫说道、年年野鹊曾并影。无人与问。但浊酒相呼，疏帘自卷，微月照清饮。,写景抒情
电绕神枢，华渚流虹，诞弥良用佳辰。万宇讴歌归舞，宝历增新。四七年间盛事，皇威畅、边鄙无尘。仁恩被，华夏咸安，太平极治欢声。重华道隆德茂，亘古今希有，揖逊重闻。圣子三宫欢聚，两世慈亲。幸际千秋圣旦，沾镐宴、普率惟均。封人祝，亿万斯年，寿皇尊并高真。,咏史怀古
寄语山阿子，何日出幽篁。兰衣蕙带，为我独立万寻冈。头上青天荡荡，足下白云霭霭，和气自悠扬。一阵东风至，灵雨过南塘。招山鬼，吊河伯，俟东皇。朱宫紫阙，何事宛在水中央。长望龙雷驾，凭仗箫钟交鼓，宾日出扶桑。我乃援北斗，子亦射天狼。,咏史怀古
烟淡回塘。月浸疏篁。一枝□、压尽群芳。修然风度，玉质金章。有许多情，许多韵，许多香。中酒情怀，琢句心肠。倚屏山、子细端相。冰芽初试，柑子新尝。更绮窗前，冰壶畔，看匀妆。,写景抒情
柳絮风翻高下飞。雨笼晴、香径尚泥。女伴笑、踏青好，凤钗偏、花压鬓垂。乱莺双燕春情绪，搅愁心、欲诉向谁。人间道、因谁瘦，拈青梅、闲敛黛眉。,写景抒情
银铮旋品。不用缠头千尺锦。妙思如泉。一洗闲愁十五年。为公少止。起舞属公公莫起。风里银山。摆撼鱼龙我自闲。,写景抒情
惨淡轻阴，都养就、朱朱白白。最好是、梨花带雨，海棠映日。暖雾烘成芳草色，娇风分与垂杨力。听红边、翠杪啭清圆，曾相识。春绪乱，还如织。春梦断，还堪觅。看青梅下有，游人啧啧。爱酒正香须满泛，怜花太嫩休轻摘。把领巾、收聚众香浓，凭风立。,写景抒情
天生耆德，占断四时先。春院落，锦山川。万家灯市明朱紫，一庭花艳傍貂蝉。妇承姑，翁抱息，子差肩。匝是、文公开九帙。陆续看、武公逾九十。从九九，到千千。海风谩送天鸡舞，蛰雷未唤壑龙眠。且从他，歌缓缓，鼓咽咽。,写景抒情
清逼池亭，润侵山阁，雪气凝聚。未有蝉前，已无蝶後，花事随逝水。西园支径，今朝重到，半碍醉筇吟袂。除非是、莺身瘦小，暗中引雏穿去。梅檐溜滴，风来吹断，放得斜阳一缕。玉子敲枰，香绡落翦，声度深几许。层层离恨，凄迷如此，点破谩烦轻絮。应难认、争春旧馆，倚红杏处。,写景抒情
江涵石瘦，雪压桥低，森森万木寒僵。不是争魁，百花谁敢先芳。冰姿皎然玉立，笑儿曹、粉面何郎。调羹鼎，只此花馀事，说甚宫妆。松竹岁寒三友，恨竹汗晋士，松秦皇。雪魄冰魂，回首世上无香。西湖有人觅句，但知渠、清浅黄昏。奇绝处，五更初、横月带霜。,写景抒情
麻叶层层苘叶光。谁家煮蚕一村香。隔篱娇语络丝娘。垂白杖藜抬醉眼，捋青捣软饥肠。问言豆叶几时黄。,写景抒情
楚腰一捻。羞翦青丝结。力未胜春娇怯怯。暗托莺声细说。愁蹙眉心斗双叶。正情切。柔枝未堪折。应不解、管离别。奈如今已入东风睫。望断章台，马蹄何处，闲了黄昏淡月。,送别题赠
迢迢冢水，直泻到东州。不拣秦淮吴楚，明月一家楼，何代非卿非相，底事柴桑老子，偏恁不推刘。半体鹿皮服，千古晋貔貅。过东鲁，登北固，感春秋。抵掌嫣然一笑，莫枉少陵愁。说甚萧锅曹石，古矣苏吟米画，黑白满盘收。对水注杯酒，为我向东流。,送别题赠
先生心地等空虚。行处幻仙都。点缀玲珑花柳，翻腾窈窕规模。三杯两盏，五言十字，迟老工夫。受用南湖风月，何须更到西湖。,写景抒情
小阁腾腾人似醉。鸣阶簌簌霜林坠。起向楼头看雪意。云犹未。雁声一片江风起。官里从容何日是。偷闲著便寻幽事。见说小桥清浅水。梅欲蕊。吟边陡觉添风味。,写景抒情
西苑烟光倚槛新。桃花艳艳静无尘。照溪红映一天云。肯放落红流出水，且寻歌舞赏明春。持杯知是洞中人。,写景抒情
一品归来，强健日、小园幽圃。扁舟兴、恐天未许。想当年、持汉节，众齐咻楚。丹忠此日，盛名千古。词章、师海内，纬文经武。莫寒盟、故山旧侣。到鲈乡、还又是，秋风斜雨。鸣刀雪，未应便去。,咏史怀古
汉家宫阙动高秋。人自伤心水自流。今日晴明独上楼。恨悠悠。白尽梨园子弟头。,送别题赠
真个忆。花下雨声初息。猛记乌衣曾旧识。丁宁教去觅。春半峭寒犹力。泪滴两襟成迹。独倚危阑清昼寂。草长流翠碧。,送别题赠
吾玄终不白，拗出老扬雄。近日青衿绿发，转盼忽成翁。缩首天坠地，极力虞渊取日，直欲入冯宫。迂阔有如此，谁不笑王公。十年後，数椽屋，隐琊峰。人叹乾坤许大，醯瓮老山中。於是泛淮航泗，於是沿邹过鲁，千古慕雩风。造物既生我，斯道岂终穷。,人生感怀
东风吹恨著眉心。金约瘦难任。西窗翦烛浑如梦，最愁处、南陌分襟。香歇绣囊，尘生罗幌，憔悴到如今。小花幽院夜沈沈。凉月转槐阴。拂墙树动开朱户，又赢得、愁与更深。青翼不来，征鸿难倩，流怨入瑶琴。,思妇闺怨
东方千骑拟三河。灯夕试春罗。想是蟾宫高会，暂留暮雨娥。使君燕喜，王孙赋就，桃叶秋波。弱柳移来娇舞，落梅换了行歌。,写景抒情
昨夜中秋今夕望，十分桂影团圆。玉人相对绿尊前。素娥有恨，应是妒蝉娟。人静小庭风露冷，歌声特地清圆。醉红醺脸髻鬟偏。翠裙轻皱，端的为留仙。,送别题赠
寂历柳风斜倚。错莫梦云难记。花影为谁重，一握鲛人丝泪。何事。何事。历历脸潮羞起。,思妇闺怨
倚剑西湖道。望弥漫、苍葭绿苇，翠芜青草。华表凄凉市朝古，极目暗伤怀抱。秋色与、芰荷俱老。桂棹兰舟聊遣兴，仗金风、吹使芙蓉破。柳阴里，堪少坐。衷肠底事君知那。要繁弦急管，又且沈酣则个。烟水冥茫黄叶断，嘹唳数声雁过。醉归去、山寒云暮。整日消闲镇来往，问城南、老树知渠麽。黄鹤氅，青纱帽。,写景抒情
万绿压庭柯，雨晴烟润。三尺金猊麝微喷。百花香暖，酿作九霞仙酝。祝君如此酒，年年饮。插额汉貂，垂腰苏印。趁取如今未华鬓。三茅兄弟，总有丹台名姓。蟠桃熟也未，教人问。,咏史怀古
日日齐眉举案，年年劝酒持觥。今年著意寿卿卿。幼稚绵绵可庆。官冷未尝贫贱，家肥胜似功名。所为方便合人情。管取前途更永。,人生感怀
湘水晓行无酒，楚乡客久思家。空城暗柳老愁芽。燕归才社後，人老尚天涯。记得津头轻别，离觞愁听琵琶。东风吹泪落鸥沙。一番新雨重，飞不起杨花。,羁旅思乡
当初误触，紫微君、谪下神霄玉府。醉後骑龙吹铁笛，酒醒不知何处。绛阙寥寥，红尘扰扰，老泪滂如雨。人间天上，桑田沧海如许。遥想十二楼前，琪花开已遍，鸾歌鹤舞。梦到三天还又落，愁听空中箫鼓。独倚阑干，笑拈花片，细写思归字。东风还会，为伊吹上天去。,羁旅思乡
秋来更觉消魂苦，小字还稀。坐想行思。怎得相看似旧时。南楼把手凭肩处，风月应知。别後除非。梦里时时得见伊。,思妇闺怨
瓜瓞绵绵储庆远，闲平代有名人。一襦五裤说朱轮。云逵鸳缀近，雷社虎符新。正是泗滨浮磬日，潘舆一粲欣欣。鸾歌飞起杏梁尘。巢莲龟问岁，介寿酒融春。,咏史怀古
小蛮才把鸳衾折。妆就梳横月。探梅不似旧年心。却爱窗前纸帐、十分清。朔风吹起寒云动。午寝都无梦。黄昏更被竹枝声。唤起醒醒相对、一灯青。,思妇闺怨
春漏促。谁见两人心曲。罨画屏风银蜡烛。泪珠红蔌蔌。懊恼欢娱不足。只许梦中相逐。今夜月明何处宿。画桥春水绿。,思妇闺怨
银浦流云初度月，空碧挂团团。照夜珠胎贝阙寒。光彩满长安。春风为拂新沙路，珂马款天关。篆印金窠红屈盘。嵬ㄝ押千官。,写景抒情
一片闲云，山头初起。飘然直上虚空里。残虹收雨耸奇峰，春晴鹤舞丹霄外。出岫无心，为霖何意。都缘行止难拘系。幽人心已与云闲，逍遥自在谁能累。,写景抒情
鼎器法乾坤。上是天元下地元。若也更能颠倒运，交番。阖劈循环在八门。搬运上。龟与蛇儿自吐吞。百尺竿头牢把线，掀援。从此元神命永存。,咏史怀古
两两轻红半晕腮。依依独为使君回。若道使君无此意。何为。双花不向别人开。但看低昂烟雨里。不已。劝君休诉十分杯。更问尊前狂副使。来岁。花开时节与谁来。,送别题赠
柳岸梅溪春又生。风枝斜里雪枝横。空牵归兴惹离情。灰尽寸心犹自热，泪承双睫不能晴。梦云楼隔豫章城。,送别题赠
雨色流香绕坐中。映阶疏竹一丛丛。不奈晚来萧瑟意，子猷风。潋滟满倾金凿落，淋漓从湿绣芙蓉。吸尽百川天上去，看长虹。,写景抒情
钗头缀玉虫，耿耿东窗晓。京洛少年游，犹恨归来早。寒食正梨花，古道多芳草。今夜试青镫，依旧春花小。,送别题赠
兽炭香红漫应时。遮寒姝丽自成围。销金暖帐四边垂。报道黑风飞柳絮，齐翻白雪侑羔卮。那家斟唱□□词。,写景抒情
九月芦香霜旦旦。丹枫落尽吴江岸。长濑黄昏张蟹断。灯火乱。圆沙惊起行行雁。半夜系船桥北岸。三杯睡著无人唤。睡觉只疑桥不见。风已变。缆绳吹断船头转。,羁旅思乡
蠢动含灵天赋与，逍遥性分元均。莫生异见乱吾真。只今中有主，浑与化为人。那更徽词清彻底，轻埃欲染无因。惟应得此便凝神。百魔咸息战，六道永停轮。,人生感怀
深深院宇小池塘。一径碧梧长。青春又归何处，新笋绿成行。多少事，恼人肠。懒思量。香消一炷，睡起霎时，日过东窗。,写景抒情
月影娟娟明秀。帘波吹皱。徘徊空度可怜宵，谩问道、因谁瘦。不见芳音长久。鳞鸿空有。渭城西路恨依然，尚梦想、青青柳。,思妇闺怨
虚心劲节争萧散。无冬夏、钩阑侧畔。霜风雪色沈沈晚。残不了、细枝纤干。情中意里尘沙恨。试与聆、弦歌急慢。无嫌青翠开青眼。相看似、太原家惯。,写景抒情
胜处可宫，平处可田，泉土尤甘美。深复深，路绝住人稀。有人兮、盘旋於此。送子归。是他隐居求志。是要明主媒当世。嗟此意谁论，其言甚壮，孔颜犹有遗旨。大丈夫之被遇於时。入则坐庙朝出旗麾。列屋名姬，夹道武夫，满前才子。噫。有命存焉，吾非恶此而逃之。富贵人所欲，如之何、幸而致。向茂树堪休，清泉可濯，谷中别有闲天地。况脍细於丝，蕨甜似蜜，采於山，钓於水。大丈夫不遇之所为。唐处士、依稀是吾师。觉山林、尊如朝市。五侯门下宾客，扰扰趋形势。嗟盘之乐，谁争子所，占断千秋万岁。呼童秣马更膏车，便与君，从此逝矣。,送别题赠
落尽斜阳，尚有些、断霞残影。甚弯环、东溪西巷，南岩北岭。行熟更教羊引著，睡浓却被鸦惊醒。渐孤村、树暗颤山，霜风冷。人世里，嫌他蠢。牛背上，输他稳。但芒鞋一，蓑衣一领。五脏荒陂蔬荐口，双幽崦花漫顶。虽云乌、月黑路蒙笼，何曾窘。,羁旅思乡
芙蓉城伴侣。乍卸却单衣，茜罗重护。傍水开时，细看来、浑似阮郎前度。记得小楼，听一夜，江南春雨。梦醒箫声，流水青苹，旧游何许。谁翦层芳深贮。便洗尽长安，半面尘土。绝似桃根，带笑痕来伴，柳枝娇舞。莫是孤村，试与问、酒家何处。曾醉梢头双果，园林未暑。,写景抒情
市桥灯火春星碎。街鼓催归人未醉。半嗔还笑眼回波，欲去更留眉敛翠。归来短烛馀红泪。月淡天高梅影细。北风休遣雁南来，断送不成今夜睡。,送别题赠
楚国细腰元自瘦。文君腻脸谁描就。日夜鼓声催箭漏。昏复昼。红颜岂得长如旧。醉拆嫩房红蕊嗅。天丝不断清香透。却傍小阑凝望久。风满袖。西池月上人归後。,思妇闺怨
尚记春归日，锦绣裹江城。谁推日驭西去，水认故乡痕。鱼鸟自飞自跃。红紫谁开谁落。天运渺无声。四序镇如此，当富复亭亭。是何年，修禊事，畅幽情。竞传元已天气，别是一般清。便引郑郊溱洧。不道孔门沂泗。大道掌如平。待挽迷津者，都向此中行。,送别题赠
几番时事重论，座中共惜斜阳下。今朝翦柳，东风送客，功名近也。约住飞花，暂听留燕，更攀情话。问千牙过阙，一封入奏，忠孝事、都应写。闻道兰台清暇。载鸱夷、烟江一舸。贞元旧曲，如今谁听，惟公和寡。儿骑空迎，舜瞳回盼，玉阶前借。便急回暖律，天边海上，正春寒夜。,送别题赠
小樊标韵称香山。压尽花间。便须著个楼儿住，彩鸾看、飞舞妖闲。珠佩时因醉解，云扉常为春关。耳边属付话儿奸。休放蛮檀。绿窗惟怕今宵梦，莺声巧、春满阑干。待把衷肠教与，却愁长远都难。,思妇闺怨
停云霭霭，八表同昏，尽日时雨。搔首良朋，门前平陆成江。春醪湛湛独抚，限弥襟、闲饮东窗。空延伫，恨舟车南北，欲往何从。叹息东园佳树，列初荣枝叶，再兢春风。日月于征，安得促席从容。翩翩何处飞鸟，息庭树、好语和同。当年事，问几人、亲友似翁。,羁旅思乡
霜风不动晴明好。探梅有约城东道。桥边失却老仙期，城门落日人归早。野田一望迷芳草。除是腾空君後到。立马三周黛佛头，参差中路令人老。,写景抒情
岸压邮亭，路华表，堤树旧色依依。红索新晴，翠阴寒食，天涯倦客重归。叹废绿平烟带苑，幽渚尘香荡晚，当时燕子，无言对立斜晖。追念吟风赏月，十载事，梦惹绿杨丝。画船为市，夭妆艳水，日落云沈，人换春移。谁更与、苔根洗石，菊井招魂，漫省连车载酒，立马临花，犹认荐红傍路枝。歌断宴阑，荣华露草，冷落山丘，到此徘徊，细雨西城，羊昙醉後花飞。,羁旅思乡
银缸委坠红，碧锁朦胧晓。别泪洒金徽，一曲情多少。邮亭今夜长，明月香帏悄。纵使梦相逢，何处寻蓬岛。,送别题赠
人生百岁，七十稀少。更除十年孩童小。又十年昏老。都来五十载，一半被、睡魔分了。那二十五载之中，宁无些个烦恼。仔细思量，好追欢及早。遇酒追朋笑傲。任玉山摧倒。沈醉且沈醉，人生似、露垂芳草。幸新来、有酒如渑，结千秋歌笑。,人生感怀
发白犹旅枕，溪深未挂烟莎。往来苕意如何。应有轻鸥笑我。细算年来活计，只消一个渔舟。金鱼无分不须求。只乞鲈鱼换酒。,羁旅思乡
丝丝杨柳丝丝雨。春在溟处。楼儿忒小不藏愁。几度和云飞去、觅归舟。天怜客子乡关远。借与花消遣。海棠红近绿阑干。才卷朱帘却又、晚风寒。,送别题赠
心下悬悬地，侬家好好儿。相怜相惜许多时。岂料一朝轻拆、便轻离。要见无由见，教归不肯归。数珠懒把镜慵窥。只有新添鬓雪、减腰围。,思妇闺怨
老枝无著秋声处，萧萧倦听风雨。暗饮春腴，欣荣晚节，不载天河人去。心存太古。喜冰雪相看，此君欲语。共倚云根，岁寒羞并岁寒所。当年曾见汉馆，卷帘频坐对，飞梦湘楚。叹我重来，何堪如此，落叶空江无数。盘桓屡抚。似冉冉吹衣，颇疑非雾。素壁高堂，晋人清几许。,咏史怀古
月出东山之上。长忆御街人唱。恨我不能琴。有琴心。徙倚秋波平莹。渐久玉肌清冷。待更下阑干。起来看。,思妇闺怨
陌上箫声寒食近。雨过园林，花气浮芳润。千里斜阳锺欲瞑。凭高望断南楼信。海角天涯行略尽。三十年间，无处无遗恨。天若有情终欲问。忍教霜点相思鬓。,送别题赠
腰缠十万贯，骑鹤上扬州。诗翁那得有此，天地一扁舟。二十四番风信，二十四桥风景，正好及春游。挂席欲东下，烟雨暗层楼。紫绮冠，绿玉杖，黑貂裘。沧波万里，浩荡踪迹寄浮鸥。想杀南台御史，笑杀南州孺子，何事此淹留。远思渺无极，日夜大江流。,羁旅思乡
海枯泣尽天吴泪。又涨经天河水。万古鱼龙，雷收电卷，宇宙刹那间戏。沉兰坠芷。想重整荷衣，顿惊腰细。尚有干将，冲牛射斗定何似。成都桥动万里。叹何时重见，鹃啼人起。孤竹双清，紫荆半落，到此吟枯神瘁。对床永已。但梦绕青神，尘昏白帝。重反离骚，众醒吾独醉。,咏史怀古
寒满一衾谁共。夜沈沈、醉魂朦。雨呼烟唤付凄凉，又不成、那些好梦。明日烟江□暝。扁舟系、一行。季鹰生事水弥漫，过鲈船、再三目送。,送别题赠
横塘水静，花窥影、孤城转。浮玉无尘，五亭争景，画桥对起，垂虹不断。爱溪上琼楼，凭雕栏、久□飞云远。人在虚空，月生溟海，寒渔夜泛，游鳞可辨。正是草长苹老，江南地暖。汀洲日晚。更茶山、已过清明，风雨暴千岩、啼鸟怨。芳菲故苑。深红尽、绿叶阴浓，青子枝头满。史君莫放寻春缓。,写景抒情
问信江梅，渐推出、红苞绿萼。堪爱处，平生怀抱，岁寒为托。瘦骨皱皮犹老硬，孤标独韵难描摸。怕东君、压住等春来，鞭先著。止渴事，风烟邈。和羹事，风波恶。想翠禽啁哳，笑他都错。争似花开颓醉玉，月天更引霜天角。便一年、强作十年人，山中乐。,写景抒情
罗带双垂画不成。人娇态最轻盈。酥胸斜抱天边月，玉手轻弹水面冰。无限事，许多情。四弦丝竹苦丁宁。饶君拨尽相思调，待听梧桐叶落声。,送别题赠
烟锁池塘秋欲暮。细细前香，直到双栖处。并枕东窗听夜雨。偎金缕。云深不见来时路。晓色朦胧人去住。香覆重帘，密密闻私语。日断征帆归别浦。空凝伫。苔痕绿印金莲步。,思妇闺怨
望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，馀情袅袅烟水汀。,写景抒情
去年曾借梅为寿。转眼垂弧小春又。一笑巡檐清影瘦。雪边聊且，收香藏白，少俟融和透。新来东阁高吟就。金鼎家声自依旧。唤取玉妃重举酒。百花头上，一枝芳信，终属东君手。,送别题赠
衰草愁烟，乱鸦送日，风沙回旋平野。拂雪金鞭，欺寒茸帽，还记章台走马。谁念飘零久，漫赢得、幽怀难写。故人清沔相逢，小窗闲共情话。长恨离多会少，重访问竹西，珠泪盈把。雁碛波平，渔汀人散，老去不堪游冶。无奈苕溪月，又照我、扁舟东下。甚日归来，梅花零乱春夜。,送别题赠
问孀娥、厌看人，唯复厌人看。正凉宵准拟，招延素魄，慰藉苍颜。廉纤梧桐细雨，吹彻玉箫寒。仿佛山河影，只在云端。又似去年今夕，枉教人愁怅，立尽阑干。想菱花尘匣，憔悴女乘鸾。恨无从、一登天柱，约宾朋、随分荐清欢。持杯祝，老蟾无恙，留待明年。,思妇闺怨
扁舟入浙，便有家山意。全胜轺车驾边地。爱官尘不到，书眼争明，称寿处，春傍梅花影里。平生丘壑志，未老求闲，天亦徘徊就归计。想叠嶂双溪，千骑弓刀，浑不似、白石山中胜趣。怕竹屋梅窗欲成时，又飞诏东山，谢公催起。,羁旅思乡
飞朝天云作路。长安近、更无程数。梧竹当年，丝纶弈世，咫尺凤池平渡。青眼相逢何太暮。眉黄透、却愁君去。官事无多，丰年有暇，莫负赏心佳处。,送别题赠
无端嫁得龙头客。富贵长相迫。云深碧落记骖鸾。又逐东方千骑、到人间。妇前百拜儿称寿。季也参行酒。最怜小女太憨生。约住两头娘子、索新声。,送别题赠
霜须七十期同老，云水之乡。总挂冠裳。闲里光阴一倍长。况逢菊靥篱边笑，风露中香。报答秋光。自有仙人九酝觞。,写景抒情
甲第初成，持杯酌酒来相庆。棣华辉映。相对开三径。小巧规模，百事都相称。年方盛。从容啸咏。不碍青云兴。,写景抒情
三春正美。是霁景融和，韶华如绮。夹岸香红，登墙粉白，开遍故园桃李。画舸绣帘高卷，锦毂朱轩低倚。对此际，向池台好处，争倾绿蚁。醉里。须醒悟，些子芳菲，造物都谩你。一瞬光阴，霎时蜂蝶，还付落花流水。我有大丹九转，真个长春不死。待得了，把高歌清赏，随缘而已。,写景抒情
七十衰翁，告老归来，放怀纵心。念聚星高宴，围红盛集，如何著得，华发陈人。勉意追随，强颜陪奉，费力劳神恐未真。君休怪，近频辞雅会，不是无情。岩扃。旧菊犹存。更松偃、梅疏新种成。爱静窗明几，焚香宴坐，闲调绿绮，默诵黄庭。莲社轻舆，雪溪小棹，有兴何妨寻弟兄。如今且，花迷酒困，心迹双清。,人生感怀
把酒花前欲问他。对花何吝醉颜酡。春到几人能烂赏。何况。无情风雨等闲多。艳树香丛都几许。朝暮。惜红愁粉奈情何。好是金船浮玉浪。相向。十分深送一声歌。,送别题赠
贵贱偶然，浑似随风帘幌，篱落飞花。空使儿曹，马上羞面频遮。向空江、谁捐玉，寄离恨、应折疏麻。暮云多。佳人何处，数尽归鸦。侬家。生涯蜡屐，功名破甑，交友抟沙。往日曾论，渊明似胜卧龙些。记从来、人生行乐，休更问、日饮亡何。快堪呵。裁诗未稳，得酒良佳。,人生感怀
牙领番腾一线红。花儿新样喜相逢。薄纱衫子轻笼玉，削玉身材瘦怯风。人易老，恨难穷。翠屏罗幌两心同。既无闲事萦怀抱，莫把双蛾皱碧峰。,思妇闺怨
酒熟微红生眼尾。半额龙香，冉冉飘衣袂。云压宝钗撩不起。黄金心字双垂耳。愁入眉痕添秀美。无限柔情，分付西流水。忽被惊风吹别泪。只应天也知人意。,思妇闺怨
倚危楼伫立，乍萧索、晚晴初。渐素景衰残，风砧韵响，双树红疏。云衢。见新雁过，奈佳人自别阻音书。空遣悲秋念远，寸肠万恨萦纡。皇都。暗想欢游，成往事、动欷。念对酒当歌，低帏并枕，翻恁轻孤。归途。纵凝望处，但斜阳暮霭满平芜。赢得无言悄悄，凭阑尽日踟蹰。,送别题赠
明眸秀色。肌理凝香雪。罗绮丛中标韵别。捧酒歌声清越。不辞醉脸潮红。却愁归骑匆匆。回首绿窗朱户，断肠明月清风。,思妇闺怨
金节平分院落凉。黄昏帘幕卷西厢。冰轮碾碎粼粼碧，玉斧修成练练光。低照户，巧侵床。锦袍起舞谪仙狂。鹊飞影里觥筹乱，桂子风前笑语香。,写景抒情
莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。人在塞边头。断鸿书寄不。记当年、一片闲愁。舞罢羽衣尘满面，谁伴我、广寒游。,羁旅思乡
老退何曾说著官。今朝放罪上恩宽。便支香火真侍俸，更缀文书旧殿班。扶病脚，洗衰颜。快从老病借衣冠。此身忘世浑容易，使世相忘却自难。,人生感怀
鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。,咏史怀古
衰翁憨甚，向尊前、手拈一枝寒玉。想见梅台花更好，一片琼田栖绿。短辔轻舆，大家同去，取酒偿馥。元来春晚，万包空间黄竹。休恨雪小云娇，出群风韵，已觉桃花俗。羯鼓声高回笑脸，怎得天公来促。江上风平，岭南人远，谁度单于曲。明朝酒醒，但馀诗兴天北。,写景抒情
豹尾班中，谁一似、神仙冠玉。认得是、当年唱第，斗间星宿。万卷平生都看了，如今地无书读。向云霄、去路有行堤，沙新筑。黄封酒，生朝禄。金缕唱，生朝曲。且通宵一醉，剩裁红烛。待做太平真宰相，黑头坐对三槐绿。问恁时、犹有甚除书，长生。,咏史怀古
一梦十年劳忆记。社燕宾鸿，来去何容易。宿酒半醒便午睡。芭蕉叶映纱窗翠。衬粉泥书双合字。鸾凤鸳鸯，总是双双意。已作吹箫长久计。鸳衾空有中宵泪。,思妇闺怨
比屋烧灯作好春。先须歌舞赛蚕神。便将簇上如霜样，来饷尊前似玉人。丝馅细，粉肌匀。从它犀箸破花纹。殷勤又作梅羹送，酒力消除笑语新。,写景抒情
春事阑珊芳草歇。客里风光，又过清明节。小院黄昏人忆别。落红处处闻啼。咫尺江山分楚越。目断魂销，应是音尘绝。梦破五更心欲折。角声吹落梅花月。,送别题赠
莲舟玉字，得真人亲授。圯上家风又还有。问因何五马，踏月云台。秋色里，却赏烟霞袖手。酒边听说剑，歌舞升平，方许君为赤松友。任浊世纷纭，海水扬尘，再相见、雪髯依旧。且岁岁、中秋後逾旬，更半月东离，菊花重九。,送别题赠
忆昔红颜日，金玉等泥沙。青楼紫陌，惟解惜月与贪花。谁信如今憔悴，尘暗金徽玉轸，藓污匣中蛇。一事都无就，双鬓只堪嗟。恨无情，乌与兔，送年华。不如归去，无限云水好生涯。未用轻蓑短棹，犹有青鞋黄帽，行处即吾家。回首人间世，幽意在青霞。,思妇闺怨
漏泄东君消息後。短叶长条，著意遮轩牖。嫩比鹅黄初熟酒。染匀巧费春风手。万缕筛金新月透。入夜柔情，还胜朝来秀。彩笔雕章知几首。可人标韵无新旧。,写景抒情
万法皆空，空即是空，佛安在哉。有云名妙净，可遮热恼，海名圆觉，堪洗尘埃。翠竹真如，黄花般若，心上种来心上开。教参熟，是菩提无树，明镜非台。偷闲来此徘徊。把人世黄粱都唤回。算五陵豪客，百年荣贵，何如衲子，一钵生涯。俯仰溪山，婆娑松桧，两腋清风茶一杯。拿舟去，更扫尘东壁，聊记曾来。,人生感怀
喧喧车马西郊道。临行更觉人情好。住有一年情。去留千载名。离歌声欲尽。只作常时听。天上玉堂东。阳春是梦中。,送别题赠
岸柳黄深绿渐饶。林塘初雨过，涨蒲萄。秋千亭榭彩旗交。莺声里，春在杏花梢。慵整翠云翘。眉尖愁两点，倩谁描。斜阳芳草暗魂销。东风远，犹凭赤阑桥。,写景抒情
办一枝藤，蜡一双屐，纵步翠微深处。无限芳心，付与蜂媒蝶侣。红堆里、杏脸匀妆，翠围外、柳腰娇舞。有吟翁、热恼心肠，肯拈出、美成佳句。九十光阴箭过，趁取芳晴追逐，春风杖屦。消得几番，风和雨、春归去。怅莺老、对景多愁，倩燕语、苦难留住。秋千影里送斜阳，梨花深院宇。,写景抒情
试把花期数。便早有、感春情绪。看即梅花吐。愿花更不谢，春且长住。只恐花飞又春去。花开还不语。问此意、年年春还会否。绛唇青鬓，渐少花前语。对花又记得、旧曾游处。门外垂杨未飘絮。,写景抒情
玉纤闲捻花间集。赤阑干对芭蕉立。薤叶晚生凉。竹阴移小床。拗莲牵藕线。藕断丝难断。弹水没鸳鸯。教寻波底香。,写景抒情
晓日浓阴，冷云遮断山无数。雁飞筝柱。都向愁边去。帘影沈沈，一缕芳香度。深庭户。且寻欢聚。雪意还成雨。,写景抒情
天上星杓春又到。应律管、微阳已报。暖信惊梅早。昨夜南枝，先得芳菲耗。迟日胧光破晓。馥绣幄、麝炉烟袅。为寿金壶倒。四坐簪缨，共比松筠老。,写景抒情
枕书睡熟。珍重月明相伴宿。宝鸭金寒。香满围屏宛转山。鸡人声杳。瑶井玉绳相对晓。黯淡窗纱。却下风帘护烛花。,写景抒情
暮雨阶砌。漏渐移、转添寂寞，点点心如碎。怨你又恋你。恨你惜你。毕竟教人怎生是。前欢算未已。奈向如今愁无计。为伊聪俊，销得人憔悴。这里诮睡里。梦里心里。一向无言但垂泪。,思妇闺怨
金谷园林锦绣香。踏青挑菜又相将。凤台人远，离思入三湘。花著雨添红粉重，柳随风曳碧丝长。薄情鸾燕，春去怎商量。,写景抒情
梨花不碍东城月。月明照见空阑雪。雪底夜香微。褰帘拜月归。锦衾幽梦短。明月南堂宴。宴罢小楼台。春风来不来。,写景抒情
梅萼和霜晓，梨花带雪春。玉肌琼艳本无尘。肯把铅华容易、污天真。汤饼尝初罢，罗巾拭转新。几回贪耍失黄昏。月里归来无处、觅精神。,写景抒情
玉鳌头上蓬莱，十分好处饶松壑。无边风月，阴阴乔木，重重华萼。秋水门庭，淡交簪履，随宜斟酌。向西风回首，双旌缥缈，从天下、招琴鹤。是则阳春有脚。被金华、洞天留著。相传好语，新来初见，分明鼓角。田里相安，裤襦歌了，却来持橐。称年年，橘绿橙黄时节，与松乔约。,写景抒情
淅淅蓼花风，怪道晓来凄恻。翻见密云抛雨，动一山秋色。从前多感为伤时，无处顿然寂。个事已寒前约，只晚阴凝碧。,写景抒情
干吕青云垂宝露，结邻恰挂初弦。瑞光腾踊杂非烟。骑箕瞻鼻祖，孕昴控胎仙。勋业子卿全汉节，壮怀久寄林泉。举觞低唱脸舒莲。寿高人七十，果熟岁三千。,咏史怀古
春花秋草。只是催人老。总把千山眉黛扫。未抵别愁多少。劝君绿酒金杯。莫嫌丝管声催。兔走乌飞不住，人生几度三台。,人生感怀
柳塘居处，方壶道号，汪姓莘名耕字。欲将丹药点凡花，教都做、水仙无计。家中安石，村中居易，总是一场游戏。曲终金石满吾庐，争奈少、柳家风味。,咏史怀古
几载鸡窗求道，费他兔楮铅丹。经书子史尽蹄筌。鹿走徒嗟秦汉。百代兴亡瞬息，徒留纸上陈言。谁知太始道常存。乌兔仙家修炼。,咏史怀古
池管闲凝目。有玉人、向晚妖娆，洗妆梳束。雅淡容仪妃子样，羞使胭脂点触。莹冰雪、精神难掬。好是月明微露下，似晚凉、初向清泉浴。好对我，笑羞缩。好风拂面浑无俗。更撩人清兴，异香芬馥。惹起新愁无著处，细与端相未足。俏不忍、游蝶飞扑。可惜伊家娇媚态，问天公、底事教幽独。待拉向，锦屏曲。,思妇闺怨
碧天露洗春容净。淡月晓收残晕。花上密烟飘尽。花底莺声嫩。云归楚峡厌厌困。两点遥山新恨。和泪暗弹红粉。生怕人来问。,写景抒情
眷恋。西湖岸。湖面楼台侵云汉。阿溪本是飞琼伴。风月朱扉斜掩。谢郎巧思诗裁翦。能动芳怀幽怨。,写景抒情
花娇半面。记蜜烛夜阑，同醉深院。衣袖粉香，犹未经年如年远。玉颜不趁秋容换。但换却、春游同伴。梦回前度，邮亭倦客，又拈笺管。慵按。梁州旧曲，怕离柱断弦，惊破金雁。霜被睡浓，不比花前良宵短。秋娘羞占东篱畔。待说与、深宫幽怨。恨他情淡陶郎，旧缘较浅。,思妇闺怨
风雨满苹洲。绣阁银屏一夜秋。当日袜尘何处去，溪楼。怎对烟波不泪流。天际自归舟。浪卷涛翻一叶浮。也似我侬魂不定，悠悠。宋玉方悲庾信愁。,送别题赠
红绡剪就，绛蜡熔成，天然一种仙姿。竹外家风，凄凉俭薄为宜。东君苦怜消瘦，强教伊、傅粉匀脂。较量尽，胜夭桃轻俗，繁杏粗肥。好是新妆雅态，对疏蟾淡淡，薄雾霏霏。迥出红尘，轻盈玉骨冰肌。犹嫌污人颜色，谁云似、虢国娥眉。香韵别，怕满园、蜂蝶未知。,写景抒情
春巷夭桃吐绛英。春衣初试薄罗轻。风和烟暖燕巢成。小院湘帘闲不卷，曲房朱户闷长扃。恼人光景又清明。,写景抒情
归鸿声断残云碧。背窗雪落炉烟直。烛底凤钗明。钗头人胜轻。角声催晓漏。曙色回牛斗。春意看花难。西风留旧寒。,送别题赠
一声玉磬下星坛。步虚阑。露华寒。平晓阿香，油壁碾青鸾。应是老鳞眠不得，云炮落，雨瓢翻。身闲犹耿寸心丹。炷炉烟。暗祈年。随处蛙声，鼓吹稻花田。秋水一池莲叶晚，吟喜雨，拍阑干。,写景抒情
中年怕别，唱阳关未了，情怀先恶。回首西湖十年梦，几夜檐花清酌。人世如萍，客愁似海，吟鬓俱非昨。风涛如许，只应高卧林壑。菊松尽可归欤，叹折腰为米，渊明已错。相越平吴，终成底事，一舸五湖差乐。细和陶诗，径寻坡隐，时访峰头鹤。罗浮咫尺，春风寄我梅萼。,羁旅思乡
清尊白发。曾是登临年少客。不似当年。人与黄花两并妍。来愁去恨。十载相看情不尽。莫更思量。梦破春回枉断肠。,思妇闺怨
轻衫短帽，重入长安道。屈指十年中，一回来、一回渐老。朋游在否，落托更能无，朱弦悄。知音少。拨断相思调。花边柳外，潇洒愁重到。深院锁春风，悄无人、桃花自笑。金钗一股，拟欲问音尘，天杳杳。波渺渺。何处寻蓬岛。,送别题赠
云褰翠幕。满天星碎珠迸索。孤蟾阑外，照我看看过转角。酒醒寒砧正作。待眠来、梦魂怕恶。枕屏那更，画了平洲断雁落。,写景抒情
薄妆小靥闲情素。抱著琵琶凝伫。慢拈复轻拢，切切如私语。转拨割朱弦，一段惊沙去。万里嫁、乌孙公主。对易水、明妃不渡。泪粉行行，红颜片片，指下花落狂风雨。借问本师谁，敛拨当心住。,思妇闺怨
晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个、故人堪说。恍然身世，如居天上，水晶宫阙。万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。只解道、赴炎趋热。停桡失笑，知心都付，野梅江月。,写景抒情
忆寒烟古驿，淡月孤舟，无限江山。落叶牵离思，到秋来，夜夜梦入长安。故人翦烛清话，风雨半窗寒。甚宦海漂流，客毡寂寞，忍说闲关。征衫。赋归去，喜故里西湖，不厌重看。莫待青春晚，趁莺花未老，觅醉寻欢。故园更有松竹，富贵不如闲。却指顾斜阳，长歌李白行路难。,羁旅思乡
捧杯不管馀酲恶。玉腕宽金约。宛转一声清，戛玉敲冰，浑胜鸣弦索。朱唇浅破桃花萼。重注鸬鹚杓。夜永醉归来，细想罗襟，犹有梁尘落。,写景抒情
深院今宵枕簟凉。烛花光。更筹何事促行觞。恼刚肠。老去一蓑烟雨里，钓沧浪。看君鸣凤向朝阳。且腰黄。,人生感怀
秋凉破暑。暑气迟迟去。最喜连日风和雨。断送凉生庭户。晚来灯火回廊。有人新酒初尝。且喜薄衾围暖，却愁秋月如霜。,写景抒情
剑倚青天笛倚楼。云影悠悠。鹤影悠悠。好同携手上瀛洲。身在阎浮。业在阎浮。一段红云绿树愁。今也休休。古也休休。夕阳西去水东流。富又何求。贵又何求。,人生感怀
人物从来少，篱菊为谁黄。去年今日，倚楼还是听行藏。未觉霜风无赖，好在月华如水，心事楚天长。讲论参洙泗，杯酒到虞唐。人未醉，歌宛转，兴悠扬。太平胸次，笑他磊欲成狂。且向武夷深处，坐对云烟开敛，逸思如微茫。我欲为君寿，何许得新腔。,送别题赠
秋老寒香圃。自春来、桔槔闲了，去天尺五。陌上踏歌来何暮，收得黄云如土。但稽首、福星初度。不是使君人间佛，甚今朝、欲雨今朝雨。持寿酒，为公舞。虎头画手谁甚许。写天人、方瞳红颊，共宾笑语。卫戟连营三千士，簇簇满城箫鼓。早恐是、留公不住。飞去翩翩嫌白鹭，算来年、稀姓多登府。祝千岁，奉明主。,送别题赠
酒三行，琴再弄。宛是和鸣双凤。罗斗帐，绣屏风。浓香夜夜同。去年欢，今夕梦。怊怅晓钟初动。休道梦，觉来空。当时亦梦中。,思妇闺怨
玳瑁宴中见绿珠。淡然高韵胜施朱。揉兰雾蔷薇浅，半露冰肌玉不如。餐秀色，味肤腴。轻红端合与为奴。只愁宴罢翻成恨，赢得偏怜不似初。,写景抒情
蓬莱一岛，卧长烟千柳，西溪幽趣。苜蓿盘中初日上，不把充俎，和月栽松，饶云买石，只此为家务。倚楹清啸，断霞斜倚天暮。闻道块磊浇胸，槎丫肝肺，动笔端风雨。壁上潇湘秋一帧，影落荻花洲渚。暗浦潮生，寒矶雪化，无复风尘虑。此时渔父，短蓑合在何处。,写景抒情
湿云不渡溪桥冷。娥寒初破东风影。溪下水声长。一枝和月香。人怜花似旧，花不知人瘦。独自倚阑干，夜深花正寒。,思妇闺怨
幽鹭谩来窥品格。双鱼岂解传消息。绿柄嫩香频采摘。心似织。条条不断谁牵役。珠泪暗和清露滴。罗衣染尽秋江色。对面不言情脉脉。烟水隔。无人说似长相忆。,思妇闺怨
大厦吞风吐月，小舟坐水眠空。雾窗春晓翠如葱。睡起云涛正涌。往事回头笑处，此生弹指声中。玉笺佳句敏惊鸿。闻道衡阳价重。,写景抒情
政槐云浓翠，榴火殷红，暑风凉细。紫府神仙，向人间游戏。瑞节珠幢，琼缨宝佩，炯冰壶标致。经济规模，登庸衣钵，家传如此。礼乐醇儒，诗书元帅，尽洗凡踪，平吞馀子。敬简堂深，且从容一醉。庆社绵绵，功名衮衮，比衡山湘水。更把阳和，从头付与，满门桃李。,写景抒情
云南锺秀，间生人望。底事未成美况。当知大器大成时，更莫叹、贤关难上。前程分定，算来无妄。命达时终不放。且须寄语甲科人，断不下、一筹中榜。,人生感怀
襟韵绝纤尘，炯炯夜光明月。合是紫荷持橐，侍丹墀清切。暗香疏影想公家，人与梅超绝。酒罢帝城早去，占百花先发。,写景抒情
背日犹馀残雪，向阳初绽红梅。腊寒那事更相宜。醉了还醒又醉。堪笑多愁早老，管他闲是闲非。对花酌酒两忘机。唱个哩哩。,写景抒情
冬十月。记取生申时节。梅傍小春融绛雪。浅寒犹未却。且醉笙歌蕉叶。富贵不须频说。国太夫人头半白。看君金印烨。,咏史怀古
谁爱松林水似天。画船听雨奈无眠。清风明月休论价，卖与愁人直几钱。挥醉笔，扫吟笺。一时朋辈饮中仙。白头□□江湖上，袖手低回避少年。,羁旅思乡
晚出千林，中立三秋，清哉此花。自鹫峰移下，碎成玉屑，蟾宫分到，缀作金葩。粟许来微，薰天声价，较楚蕙庾梅还韵些。真奇处，但餐沆瀣，不染繁华。酒边一笑婆娑。疑香醉山中尊者家。怅尘埃俗状，强颜羞对，风骚墨客，乐事堪夸。月照才清，露浓尤馥，饮待夜深应更佳。姑容我，胆瓶斜插，卧看窗纱。,写景抒情
邃馆金铺半掩，帘幕参差影。睡起槐阴转午，鸟啼人寂静。残妆褪粉，松髻云慵不整。尽无言，手裙带绕花径。酒醒时，梦回处，旧事何堪省。共载寻春，并坐调筝何时更。心情尽日，一似杨花飞无定。未黄昏，又先愁夜永。,思妇闺怨
艾胜迎薰寿缕长。碧酒泛绿蒲香。万家喜气在都粱。小阁幽轩新料理，舞衫歌扇且传觞。看君飞步上明光。,送别题赠
征人去日殷勤嘱，莫负心期。寒雁来时。第一传书慰别离。轻春织就机中素，泪墨题诗。欲寄相思。日日高楼看雁飞。,送别题赠
对金商暮节，此时客、意难忘。正卉木凋零，蛩韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。茫茫。去国三年，行万里、过重阳。奈眷恋庭闱，矜怜幼稚，坠泪回肠。凭栏处空引领，望江南、不见转凄凉。羁旅登高易感，况於留滞殊方。,羁旅思乡
野店几杯空酒。醉里两眉长皱。已自不成眠，那更酒醒时候。知否。知否。直是为他消瘦。,思妇闺怨
今年花发时，燕子双双语。谁与卷珠帘，人在花间住。明年花发时，燕语人何处。且与寄书来，人往江南去。,送别题赠
翦柳章台，问梅东阁，醉中携手初归。逗香帘下，璀璨镂金衣。正依约、冰丝射眼，更荏苒、蟾玉西飞。轻尘外，双鸳细蹙，谁赋洛滨妃。霏霏。红雾绕，步摇共鬓影，吹入花围。管弦将散，人静烛笼稀。泥私语、香樱乍破，怕夜寒、罗袜先知。归来也，相偎未肯入重帏。,送别题赠
怀人意思，悲秋情绪，长是文园病後。蛛丝轻袅玉钗风，想花貌、参差依旧。无穷往事，一襟新恨，老泪淋浪卮酒。天涯相对话平生，怅南北、还如箕斗。,思妇闺怨
曾著意斟量过，天下事、无穷尽。贪荣贪富，朝思夕计，空劳方寸。蹑足封王，功名盖世，谁如韩信。更堆金积玉，石崇豪侈，当时望、倾西晋。长乐宫中一叹，又何须累累悬印。坠楼效死，轻车东市，头膏血刃。尤物虚名，於身何补，一齐休问。遇当歌临酒，舒眉展眼，且随缘分。,人生感怀
秀木撑空，凝云藏岫，处处群山横翠。霜风冽面，酒力潜消，征辔暂指天际。红叶黄花，水光山色，常爱晓云晴霁。念尘埃眯眼，年华易老，觉远行非易。常自感、羽客难寻，蓬莱难到，强作林泉活计。鱼依密藻，雁过烟空，家信渐遥千里。还是关河冷落，斜阳衰草，苇村山驿。又鸡声茅店，鸦啼露井重唤起。,羁旅思乡
秋色里，月明中。红旌翠节下蓬宫。蟠桃已结瑶池露，桂子初开玉殿风。,写景抒情
史君标韵如徐庾。更名节、高千古。卧治姑溪才小驻。闲云无定，阳春有脚，又作南昌去。兴来亭上清歌度。尽能唱、公诗句。记取诸生临别语。从容占对，天颜应喜，千万留王所。,咏史怀古
休惊明日岁华新。且喜得，又逢春。北堂歌舞奉慈亲。愿遐龄，等大椿。□□□□□□□。□□□，□□□。□□□□□□□。□□□，□□□。,送别题赠
推枕南窗，拣花寒入单纱浅。雨帘不卷。空碍调雏燕。一握柔葱，香染榴巾汗。音尘断。画罗闲扇。山色天涯远。,写景抒情
走去走来三百里，五日以为期。六日归时已是疑。应是望多时。鞭个马儿归去也，心急马行迟。不免相烦喜鹊儿。先报那人知。,送别题赠
金炉就裙纹折。香烬低云月。玉钿黏唾上眉心。不似寿阳檐下、六花清。翠禽飞起南枝动。惊破西湖梦。仗谁为作水龙声。吹绽寒葩诗眼、为君青。,写景抒情
冬分人别。渡倦客晚潮，伤头俱雪。雁影秋空，蝶情春荡，几处路穷车绝。把酒共温寒夜，倚绣添慵时节。又底事，对愁云江国，离心还折。吴越。重会面，点检旧吟，同看灯花结。儿女相思，年华轻送，邻户断声噎。待移杖藜雪後，犹怯蓬莱寒阔。最起晚，任鸦林催晓，梅窗沈月。,送别题赠
红尘久住。仙驭凌波去。本似行云无定处。那更腊残风雨。瑶芳片片轻飞。但留青子栾枝。孤负岁寒幽意，如今却与春宜。,写景抒情
金鼎香销沈麝，碧梧影转阑干。可庭明月绮窗闲。帘幕低垂不卷。一自高唐人去，秋风几许摧残。拂檐修竹韵珊珊。梦断山长水远。,送别题赠
马趁香微路远，沙笼月淡烟斜。渡波清彻映妍华。倒绿枝寒凤挂。挂凤寒枝绿倒，华妍映彻清波。渡斜烟淡月笼沙。远路微香趁马。,写景抒情
细听楼头漏箭移。客床寒枕不胜。凄凉夜角偏多恨，吹到梅花第几枝。人间阔，雁参差。相思惟有梦相知。谢他窗外芭蕉雨，叶叶声声伴别离。,送别题赠
花气半侵云阁，柳阴近隔春城。画阑明月按瑶筝。醉倚满身芳影。翠格素虬晴雪，锦笼紫凤香云。东风吹玉满闲庭。二十四帘春靓。,写景抒情
绮楼小小穿针女。秋光点点蛛丝雨。今夕是何宵。龙车乌鹊桥。经年谋一笑。岂解令人巧。不用问如何。人间巧更多。,写景抒情
对竹擘吟笺，正是赏梅时节。便把这些清致，作东湖三绝。帝家金鼎待调羹，何似且休折。却爱玉楼清弄，褪霏霏香雪。,写景抒情
满搦宫腰纤细。年纪方当笄岁。刚被风流沾惹，与合垂杨双髻。初学严妆，如描似削身材，怯雨羞云情意。举措多娇媚。争奈心性，未会先怜佳婿。长是夜深，不肯便入鸳被。与解罗裳，盈盈背立银，却道你但先睡。,思妇闺怨
红日当楼，绣屏开、风舞花随步。绛拂佩兰，香染妆梅，彷佛紫烟真侣。雪消池馆年年会，玻璃泛、小槽新注。弄箫语。云未彻，暖回芳树。瑶检曾寿缕。好系日萦春，驭鸾深驻。桂殿影寒，蓬山波阔，未似彩衣庭户。坐看鹤鬓云来戏，重重拜、天阶雨露。纵游处。人间遍寻洞府。,写景抒情
开汉江山落手中。满门花粲阑，锦蒙戎。与人和气乐融融。应怜我，留滞剑南东。风味两文忠。恍如畴昔夜，一尊同。如今海内几刘公。觇天意，犹在笑颜红。,咏史怀古
试倩霜刀登玉缕。银鳞不忍供盘俎。掷向清波方圉圉。休更取。小槽且听真珠雨。,写景抒情
低局从头错。解危机、除非唤取，国棋来著。不信胡儿能胆大，南岸安他阵脚。谈笑里、乌巢空幕。西起岷峨东海岱，有捷旗、露布无宵柝。莘渭後，到秋壑。淮田犁遍吴田荻。问台家、山河宇宙，是谁擎托。自觉怀中残锦尽，采色彰施技薄。视柳雅、韩碑瞠若。稽首鲁公黄发颂，世何人、堪继奚斯作。楚狂语，莫删却。,咏史怀古
十月小春梅蕊绽。红炉画阁新妆遍。鸳帐美人贪睡暖。梳洗懒。玉壶一夜轻澌满。楼上四垂帘不卷。天寒山色偏宜远。风急雁行吹字断。红日晚。江天雪意云撩乱。,写景抒情
翦就碧云闹叶，刻成紫玉芳心。浅春不怕峭寒侵。暧彻薰笼瑞锦。花里清芬独步，尊前胜韵难禁。飞香直到玉杯深。消得厌厌痛饮。,写景抒情
断霞收尽黄昏雨。滴梧桐疏树。帘栊不卷夜沈沈，锁一庭风露。天涯人远，心期梦悄，苦长宵难度。知他窗外促织儿，有许多言语。,送别题赠
竹马来迎，留不住、寸心如结。□历湖、须坞相望，近同吴越。阙里风流今未减，此行报政看期月。已验康沂富国，千古曾无别。多谢润沾枯辙。令我神思清发。□新命欢浃，两邦情惬。明日西风帆卷席。高樯到处旌麾列。忽相思，吾当往，谁谓三墩隔。,送别题赠
轻牙低掌随声听。合调破空云自凝。姝娘翠黛有人描，琼女分鬟待谁并。弄妆俱学闲心性。固向鸾台同照影。双头莲子一时花，天碧秋池水如镜。,写景抒情
画戟锦车皆雅故。箫鼓留连客住。南浦春波暮。难望罗袜生尘处。明日船旗应不驻。且唱断肠新句。卷尽珠帘雨。雪花一夜随人去。,送别题赠
深秋庭院，残暑全消退。天幕迥，云容碎。地偏人罕到，风惨寒微带。初睡起，翩翩戏蝶飞成对。叹息谁能会。犹记逢倾盖。情暂遣，心常在。沈沈音信断，冉冉光阴改。红日晚，仙山路隔空云海。,写景抒情
生涯何有但青山。小溪湾。转潺。投老归来，终寄此山间。茅舍半风雨横，荒径晚，乱榛菅。强扶衰病上巅。水云闲。伴跻攀。湖海苍茫，千里在吴关。漫有一杯聊自醉，休更问，鬓毛斑。,羁旅思乡
南楼坠燕。又灯晕夜凉，疏帘空卷。叶吹暮喧，花露晨秋光短。当时明月娉婷伴。怅客路、幽扃俱远。雾鬟依约，除非照影，镜空不见。别馆。秋娘乍识，似人处、最在双波凝盼。旧色旧香，闲雨闲云情终浅。丹青谁画真真面。便只作、梅花频看。更愁花变梨，又随梦散。,思妇闺怨
酒阑携手过回廊。夜初凉。月如霜。笑问木樨，何日吐天香。待插一枝归斗帐，和云雨，襄王。如今满目雨新黄。绕高堂。自芬芳。不见堂中，携手旧鸳鸯。已对秋光成感慨，更夜永，漏声长。,送别题赠
未岁嘉平，初旬日四，雪中归自崇唐。山林湖海，一气接苍茫。踏尽玉龙千丈，更一望、龙尾天长。须臾上，高峰四顾，迤逦过前冈。群山，如玉削，松林百万，尽傅琼霜。浑疑是天际，一鹤翱翔。人道玉皇三六，欲一叩、风力方刚。明朝好，金乌衔烛，八表散祥光。,写景抒情
雪藏梅，烟著柳。依约上春时候。初送雁，欲问莺。绿池波浪生。探花开，留客醉。忆得去年情味。金盏酒，玉炉香。任他红日长。,送别题赠
晓来窗外，正南枝初放，两花三蕊。千古春风头上立，羞退桃繁李。姑射神游，寿阳妆褪，色界尘都洗。竹扉松户，平生所寄聊耳。堪笑强说和羹，此君心事，指高山流水。陇驿凄凉，却怕被、哀角城头吹起。此处关情，为他凝伫，淡月清霜里。巡檐何事，岁寒相誓而已。,写景抒情
月曰不然，君亦怎知，天上从前事。吾语汝，月岂有弦时。奈人间井观乃尔。休浪许。历家缪悠而已。谁云魄死生明起。又明死魄生，循环晦朔，有老兔、自熙熙。妄相传、月溯日光馀。嗟万古谁知了无亏。玉斧修成，银蟾奔去，此言荒矣。噫。世已堪悲。听君歌复解人颐。桂魄何曾死，寒光不减些儿。但与日相望，对如两镜，山河大地无疑似。待既望观之。冰轮渐侧，转斜才一钩耳。论本来不与中秋异。恐天问灵均未知此。又底用、咸池重洗。乾坤一点英气。宁老人问世。飞上天来，摩挲月去，才信有晴无雨。人生圆缺几何其。且徘徊、与君同醉。,人生感怀
与君欲赴西楼约。西楼风急征衫薄。且莫上兰舟。怕人青泪流。临风横玉管。声散江天满。一夜旅中愁。蛩吟不忍休。,送别题赠
两个鸳鸯波上来。一ь杨柳掌中回。已愁共雪因风去，更着繁弦急管催。含浅笑，劝深杯。桃花气暖眼边开。司空常见风流惯，输与山翁醉玉摧。,写景抒情
千红万翠。簇定清明天气。为怜他、种种清香，好难为不醉。我爱深如你。我心在、个人心里。便相看、老却春风，莫无些欢意。,写景抒情
晓听平安报。信荆州、古今形胜，金汤天造。落日岘山陈迹在，依旧大堤芳草。叹紫塞、黄尘未扫。水合水生来又去，赖胡雏、犹畏熊当道。薇柳戌，甚时了。乞身屡上盏天表。感恩深、丁宁帝语，许同芳召。自愧黔驴无伎俩，桑土绸缪盍早。空手袖、剑锋懊恼。要脍鲸鲵封京观，愿汉庭用壮臣年老。毋更取，仲华笑。,咏史怀古
夜来暖趁海棠时。脸边匀透胭脂。乱红娇影困垂垂。睡损杨妃。多少肉温香润，朱唇绿鬓相偎。晚风何苦过台西。断送春归。,思妇闺怨
桃李溪边驻画轮。鹧鸪声里倒清尊。夕阳虽好近黄昏。香在衣裳妆在臂，水连芳草月连云。几时归去不销魂。,写景抒情
镂牙歌板齿如犀。串珠齐。画桥西。杂花池院，风幕卷金泥。酒入四肢波入鬓，娇不尽，翠眉低。,写景抒情
满载一船秋色，平铺十里湖光。波神留我看斜阳。放起鳞鳞细浪。明日风回更好，今宵露宿何妨。水晶宫里奏霓裳。准拟岳阳楼上。,写景抒情
斗转参横一夜霜。玉律声中，又报新阳。起来无绪赋行藏。只喜人间，一线添长。帘幕垂垂月半廊。节物心情，都付椒觞。年华渐晚鬓毛苍。身外功名，休苦思量。,人生感怀
日长澹澹光风转。小尾黄蜂随早燕。行寻香迳不逢人，惟有落红千万片。酒成憔悴花成怨。闲杀羽觞难会面。可堪春事已无多，新笋遮墙苔满院。,写景抒情
老插黄花不称。节物撩人且任。破帽略遮阑，嫌见星星越甚。不饮。不饮。和取蜂愁蝶恨。,写景抒情
岷峨寿佛东来，手移斗柄春寰宇。经纶事业，诗书流出，时为膏雨。载采三阶，炳丹一念，雍容枢辅。望岩廊风范，扬休山立，真汉相、殆天与。国步时当如许。赖明堂、倚空一柱。苍生引领，整齐中夏，奠安西土。多士相期，直须无愧，范韩文富。且梅边一笑，春风祝公，寿介东鲁。,咏史怀古
蜀道登天。望峨眉横绝，石栈相连。西来当鸟道，逆浪俯回川。猿与鹤，莫攀缘。九折耸岩峦。算咫尺、扪参历井，回首长叹。西游何日当还。听子规啼月，愁减朱颜。连峰天一握，飞瀑壑争喧。排剑阁，越天关。豺虎乱朝昏。问锦城，虽云乐土，何似家山。,写景抒情
三十年前，曾向此、舞风歌月。今依旧、江山如画，鬓须如雪。故友冥鸿随净社，旧时秋蚓横尘壁。赖庐峰、对我眼偏青，曾相识。开岫幌，携山屐。泉泻布，星飞石。为收帆舣棹，小留终日。休问重湖吹碧浪，且同五老浮琼液。待明朝、首向东飞，清风力。,送别题赠
栏干几曲高斋路。正在重云深处。丹碧未乾人去。高栋空留句。离离芳草长亭暮。无奈征车不住。惟有断鸿烟渚。知我频回顾。,送别题赠
闲睡足。冰柱乱敲寒玉。簇簇庭阴嘉树绿。晚蝉声断续。一雨藕花新浴。香破小窗幽独。重理焦桐寻旧曲。隔墙风动竹。,写景抒情
人物正寥阔，有美万夫望。七年填拊方面，帏幄自金汤。千尺玉龙衔诏，六尺宝照路，载绩满旗常。富贵姑勿道，难得此芬芳。尝试看，今古梦，几千场。人情但较目睫，谁解识方将。霜落南山秋实，风卷北邻夜燎，世事正匆忙。海内知公者，只愿寿而臧。,咏史怀古
想幼安、辽东归後，自羞年少龙首。长安市上垆边卧，枉却快行家走。空两袖。染醉墨淋漓，把似天香透。功名邂逅。便六一词高，君谟字伟，但见说行昼。人间事，苦似成丹无候。神清苔字如镂。明年六十闻歌後，颇记薄醺醺否。儿拍手。笑马上葛疆，也作家山友。烦伊起寿。更待复一中，毋多酌我，疏影共三嗅。,羁旅思乡
白玉堂前绿绮疏。烛残歌罢困相扶。问人春思肯浓无。梦里粉香浮枕簟，觉来烟月满琴书。个浓情分更何如。,思妇闺怨
已是三堪乐，更是百无忧。山朋溪友呼酒，互劝复争酬。钓水肥鲜鳊鳜，采树甘鲜梨栗，一齐收。树底飞轻盖，溪上放轻舟。笑鸱夷，名已谢，利还谋。蜗蝇些小头角，何事被渠钩。春际鹭翻蝶舞，秋际猿啼鹤唳，物我共悠悠。倚棹明当发，归梦落三洲。,写景抒情
水乡初禁火，青春未老。芳菲满、柳汀烟岛。波际红帏缥缈。尽杯盘小。歌祓禊，声声谐楚调。路缭绕。野桥新市里，花秾妓好。引游人、竞来喧笑。酩酊谁家年少。信玉山倒。家何处，落日眠芳草。,写景抒情
谁道秋来烟景素。任游人不顾。一番时态一番新，到得意、皆欢慕。紫萸黄菊繁华处。对风庭月露。愁来即便去寻芳，更作甚、悲秋赋。,写景抒情
翠袖娇鬟舞石州。两行红粉一时羞。新声难逐管弦愁。白发主人年未老，清时贤相望偏优。一尊风月为公留。,送别题赠
炎天畏景。午漏那堪永。何苦相仍愁簿领。短壑清溪牵兴。瑶台月下曾逢。何由却睹冰容。一笑为驱烦暑，故人元是清风。,写景抒情
新枝媚斜日。花径霁、晚碧泛红滴。近寒食。蜂蝶乱、点检一城春色。倦游客。门外昏鸦啼梦破，春心似、游丝飞远碧。燕子又语斜檐，行云自没消息。当时乌丝夜语，约桃花时候，同醉瑶瑟。甚端的。看看是、榆角杨花飞掷。怎忘得。斜倚红楼回泪眼，天如水、沈沈连翠璧。想伊不整啼妆影帘侧。,写景抒情
古来夷狄难驯，射飞择肉天骄子。唐家建国，北边雄盛，无如颉利。万马崩腾，皂旗毡帐，远临清渭。向郊原驰突，凭陵仓卒，知战守、难为计。须信君王神武。觇虏营、只从七骑。长弓大箭，据鞍诘问，单于非义。戈甲鲜明，旌麾光彩，六军随至。怅敌情震骇，鱼循鼠伏，请坚盟誓。,咏史怀古
凄风吹露湿银床。凉月到西厢。蛩声未苦，桐阴先瘦，愁与更长。起来没个人采，枕上越思量。眼儿业重，假饶略睡，又且何妨。,思妇闺怨
何人不爱，是江梅红绽。雪野寒空冻云晚。照清溪绰约，粉艳先春，包绛萼、姑射冰肌自暖。上林花万品，都借风流，国色天香任欣羡。共素娥青女，一笑相逢，人不见、悄悄霜宫月殿。想乘云、是在玉皇前，粲蕊佩明，侍清都燕。,写景抒情
七十在前头，难言未老。只是中间有些好。云虽瘦，未有一根华皓。都缘心地静，无忧恼。此际生朝，梅花献笑。似向天边得新报。孙枝秀雅，已挂恩袍春草。定从欢喜处，添年考。,人生感怀
四山翠合，一溪碧绕秋容靓。波定。见鹭立鱼跳动平镜。修林散步，古木通幽径。风静。烟雾直、池塘倒晴影。流年旧事，老矣尘心莹。还暗省。点吴霜、憔悴愧潘令。梦忆江南，小园路迥。愁听。叶落辘轳金井。,写景抒情
卖花担上，菊蕊金初破。说着重阳怎虚过。看画城簇簇，酒肆歌楼，奈没个巧处，安排着我。家乡煞远哩，抵死思量，枉把眉头万千锁。一笑且开怀，小阁团栾，旋簇着、几般蔬果。把三杯两盏记时光，问有甚曲儿，好唱一个。,羁旅思乡
溪桥山路。竹篱茅舍，凄凉风雨。被摧残沮挫，精神依旧，无奈相思苦。东君故与收拾取。忍教他尘土。向绿窗绣户，朱栏小槛，做个名花主。,思妇闺怨
庄敏传家，文安嫡胄，文惠诸孙。两大相辉，晋秦匹国，韩盈门。天风吹下双轩。恰趁得、酴牡丹。锦绣光中，殿春不老，阅岁长存。,咏史怀古
几年槐市槐花冷，天风又还吹起。故箧重寻，闲书再整，犹记灯窗滋味。浑如梦里。见说道如今，早催行李。快买扁舟，第一桥边趁流水。阳关须是醉酒，柳条休要折，争似攀桂。旧有家声，荣看世美，方了平生英气。琼林宴喜。带雪絮归来，满庭春意。事业方新，大鹏九万里。,送别题赠
檐牙缥缈小倡楼。凉月挂银钩。聒席笙歌，透帘灯火，风景似扬州。当时面色欺春雪，曾伴美人游。今日重来，更无人问，独自倚阑愁。,送别题赠
玉漏迢迢尽，银潢淡淡横。梦回宿酒未全醒。已被邻鸡催起、怕天明。臂上妆犹在，襟间泪尚盈。水边灯火渐人行。天外一钩残月、带三星。,送别题赠
吴头楚尾。踏破芒鞋底。万壑千岩秋色里。不耐恼人风味。而今我老芗林。世间百不关心。独喜爱香韩寿，能来同醉花阴。,写景抒情
双螺未学同心绾，已占歌名。月白风清。长倚昭华笛里声。知音敲尽朱颜改，寂寞时情。一曲离亭。惜与青楼忍泪听。,送别题赠
槐阴密处啭黄鹂。午日正长时。一番过雨，绿荷池面，冷浸琉璃。红尘不到华堂里，纤楚对蛾眉。笑偎人道，新词觅个，美底腔儿。,写景抒情
襄王梦里。草绿烟深何处是。宋玉台头。暮雨朝云几许愁。飞花漫漫。不管羁人肠欲断。春水茫茫。欲度南陵更断肠。,送别题赠
昔在仁皇当极治。南极星宫，曾降为嘉瑞。犹有画图传好事。身材只恐君今是。对酒不妨同看戏。他日功名，晏子堪为比。更愿远孙逢九世。安排君在鸡窠里。,咏史怀古
仙鹊梁银汉。见青原白鹭一点，秋光犹嫩。青鸟密传云外信，王母夜临香案。与河鼓、天孙为伴。太素真人乘此景，到芗城、即嗣胡忠简。南极上，星璀璨。松溪居士多词翰。是神仙风骨，元自无心仕宦。人道月卿临总饷，便合机廷揆馆。还又爱、山林萧散。玉女金钟萦暖响，指灵椿、仙鹤祈遐算。公自有，青精饭。,写景抒情
罗袜半钩新月。更把凤鞋珠结。步步著金莲，行得轻轻瞥瞥。难说。难说。真是世间奇绝。,思妇闺怨
湖上青山千万叠，倏如阵马交驰。平湖百顷却逶迟。晴光相荡激，倒影落沦漪。何日漾舟深碧处，细听羌笛高吹。多君起我以新诗。未能同寓目，聊复一伸眉。,写景抒情
老圃堪嗟。深夜雨、紫英犹傲霜华。暖宿篱根，飞去想怯寒沙。采摘浮杯如戏水，晚香淡似夜来些。背风斜。翠苔径里，描绣人夸。白头共开笑口，看试妆满插，云髻双丫。蝶也休愁，不是旧日疏葩。连枝愿为比翼，问因甚寒城独自花。悠然意，对九江山色，还醉陶家。,写景抒情
道德文章传几世。到君合上三台位。自是君家门户事。当此际。鬼山正抱西江水。三万六千排日醉。鬓毛只恁青青地。江里石头争献瑞。分明是。中间有个长生字。,咏史怀古
朱帘乍卷层烟起。露华深浅初疑洗。困倚玉阑风。绮罗知几重。向人如有意。不醉何时醉。便得一枝红。犹胜两鬓空。,写景抒情
柳风双燕语。问有谁留人，岸花去橹。星辰快平步。俯圜扉草色，青青如许。儿童拥路。玉溪边、当年杜母。料从今、指点山川，总是绣衣行处。回顾。东堂深窈，楚帖长春，竹尊清午。红云帝所。摇佩玉，更容与。把蓬莱一笑，几番清浅，绿野为花作谱。向花前、三叠琴心，看苍鹤舞。,写景抒情
见时怜惜。不见时思忆。花柳光阴都瞬息。□把光阴虚掷。才郎妾貌相当。有些似欠商量。看你憎模样，更须著我心肠。,思妇闺怨
漏阁闲签，琴窗倦谱，露湿宵萤欲暗。雁咽凉声，寂寞芙蓉院。画檐外，树色惊霜渐改，澹碧云疏星烂。旧约桐阴，问何时重见。倚银屏、更忆秋娘面。想凌波、共立河桥畔。重念酒污罗襦，渐金篝香散。翦孤灯、伴宿西风馆。黄花梦、对发凄凉叹。但怅望、一水家山，被红尘隔断。,思妇闺怨
琼酥酒面风吹醒。一缕斜红临晚镜。小颦微笑尽妖娆，浅注轻匀长淡净。手挪梅蕊寻香径。正是佳期期未定。春来还为个般愁，瘦损宫腰罗带剩。,写景抒情
杳无风色，肠断莲花信。水鉴云垂数峰影。向劳生辛苦，寒暑煎人，争不老，空想秋堂夜静。玉姬挥皓月，时送微凉，莫吝金卮为伊尽。柳下夕阳收，傍水重游，花茵上、雪回襟冷。问避暑天机、自有奇人，但且对湖光，世间谁醒。,思妇闺怨
乱红深翠。楼阁春风外。胡蝶成团飞照水。睡鸭无人惊起。身闲更觉身轻。酒壶歌扇随行。芳草绿杨堤畔，一声初听啼莺。,写景抒情
池落开遍莲房老。秋声已入梧桐表。葵扇与桃笙。尚宜相带行。危亭三百尺。爽气真堪挹。瀹茗且盘旋。翩翩吾欲仙。,写景抒情
西湖避暑棹扁舟。忘机狎白鸥。荷香十里供瀛洲。山光翠欲流。歌浩浩，思悠悠。诗成兴未休。清风明月解相留。琴声万籁幽。,写景抒情
盏底一盘金凤。满泛酒光浮动。引我上烟霞，智力一时无用。无用。无用。蹋破十洲三洞。,写景抒情
料峭东风，廉纤细雨，落梅飞尽。单衣恻恻，再整金猊香烬。误千红、试妆较迟，故园不似清明近。但满庭柳色，柔丝羞舞，淡黄犹凝。芳景。还重省。向薄晓窥帘，嫩阴枕。桐花渐老，已做一番风信。又看看、绿遍西湖，早催塞北归雁影。等归时、为带将归，并带江南恨。,写景抒情
舞褥行云衬步，歌纨片月生怀。歌残舞罢花困软，凝情犹小徘徊。髻滑频扶堕珥，裙低略露弓鞋。当日凝香清燕，惯听八拍三台。谢娘荀令都□老，匆匆好梦惊回。闲指青衫旧泪，空连半股鸾钗。,思妇闺怨
雁带新霜几多愁。和月落沧洲。桂花如许，菊花如许，怎不悲秋。江山例合闲人管，也白几分头。去年曾此，今年曾此，烟雨孤舟。,写景抒情
思飘飘。拥仙姝独步，明月照苍翘。花候犹迟，庭阴不扫，门掩山意萧条。抱芳恨、佳人分薄，似未许、芳魄化春娇。雨涩风悭，雾轻波细，湘梦迢迢。谁伴碧樽雕俎，笑琼肌皎皎，绿鬓萧萧。青凤啼空，玉龙舞夜，遥睇河汉光摇。未须赋、疏香淡影，且同倚、枯藓听吹箫。听久馀音欲绝，寒透鲛绡。,思妇闺怨
先生德行冠南丰。锦绣作心胸。暂屈徒劳州县，文章後进宗工。督邮纲纪，才高幕府，雅望尤崇。此去定膺光宠，且须满醉西东。,咏史怀古
占得登高一日先。跨云来作地行仙。天将黄菊助长年。健笔已凌枚叟赋，高怀欲著祖生鞭。组向甘泉。,咏史怀古
花似伊。柳似伊。花柳青春人别离。低头双泪垂。长江东。长江西。两岸鸳鸯两处飞。相逢知几时。,送别题赠
玉帘寒、翠痕微断，浮空清影零碎。碧芽也抱春洲怨，双卷小缄芳字。还又似。系罗带相思，几点青钿缀。吴中旧事。怅酪乳争奇，鲈鱼谩好，谁与共秋醉。江湖兴，昨夜西风又起。年年轻误归计。如今不怕归无准，却怕故人千里。何况是。正落日垂虹，怎赋登临意。沧浪梦里。纵一舸重游，孤怀暗老，馀恨渺烟水。,思妇闺怨
有珍馔，时时馈。滑甘丰腻。紫芝荧煌，嫩菊秀媚。贮玛瑙琥珀精器。延年益寿莫拟。人间烹饪徒费。休说龙肝凤髓。动妙乐、仙音鼎沸。玉箫清，瑶瑟美。龙笛脆。杂还飞鸾，花上、趁拍红牙，馀韵悠扬，竟海变桑田未止。,写景抒情
酒美春浓花世界。得意人人千万态。莫教辜负艳阳天，过了堆金何处买。已去少年无计奈。且愿芳心长恁在。闲愁一点上心来，算得东风吹不解。,写景抒情
拽尽风流露布，筑成烦恼根基。早知恁地浅情时。枉了教人恁地。惜你十分就，把人一味禁持。这回断了更相思。比似人间没你。,思妇闺怨
白玉搔头坠髻松。怯冷翠裙重。当时离佩解丁东。澹云低、暮江空。青丝结带鸳鸯盏，岁华晚、又相逢。绿尘湘水避春风。步归来、月宫中。,送别题赠
相逢何处梅花好。深院宇、笙歌绕。春入候门长不老。罗帏秀幕，护香藏粉，却许行人到。遏云清唱倾城笑。玉面花光互相照。银烛频更尊屡倒。明年应是，对花相忆，君已班清要。,送别题赠
荷钱浮翠点前溪。梅雨日长时。恰是清和天气，雕鞍又作分携。别来几日愁心折，针线小蛮衣。羞对绿阴庭院，衔泥燕燕于飞。,送别题赠
举杯长揖常娥，高情怜我霜髯白。婆娑树底，老蟾何物，千秋一色。一镜高悬，肺肝洞烛，了无尘隔。任亿千万里，同然玉界，都不管、天南北。老子萍蓬纵迹。对西风、几番行役。平生玩事，从头细数，山川历历。明月明年，知他何处，能如今夕。惜无人共我，登楼酹古，一笑横笛。,羁旅思乡
晴日烘香花睡。花艳浮杯人醉。杨柳绿丝风。水溶溶。留恋芳丛深处。懒上锦鞯归去。待得牡丹开。更同来。,写景抒情
杨花飘尽。云压绿阴风乍定。帘幕闲垂。弄语千般燕子飞。小楼深静。睡起残妆犹未整。梦不成归。泪滴斑斑金缕衣。,思妇闺怨
好雨当春。要趁归耕。况而今、已是清明。小窗坐地，侧听檐声。恨夜来风，夜来月，夜来云。花絮飘零。莺燕丁宁。怕妨侬、湖上闲行。天心肯後，费甚心情。放霎时阴，霎时雨，霎时晴。,写景抒情
放下著，须弥山。分明北斗面南看。没丝毫，相阻拦。休侗，莫颟顸。含元殿上问长安。欲归家，行路难。,羁旅思乡
千古襄阳，天岂肯、付之荆棘。宸算定、图回三载，一新坚壁。狼吻不甘春哨衄，马蹄又踏寒滩入。向下洲、一鼓扫群胡，三军力。连帅是，并州绩。宾佐有，雍丘逖。赖阴人成事，同心却敌。见说陈尸三十里，投鞍委甲如山积。待老臣、为作岘樊铭，诸石。,咏史怀古
滟滟平湖，双双画桨，小小船儿。袅袅珠歌，翩翩翠舞，续续弹丝。山南山北游□，看十里、荷花未归。缓引壶觞，个人未醉，要我吟诗。,写景抒情
秋寒初劲。看云路雁来，碧天如镜。湘浦烟深，衡阳沙远，风外几行斜阵。回首塞门何处，故国关河重省。汉使老，认上林欲下，徘徊清影。江南烟水暝。声过小楼，烛暗金猊冷。送目鸣琴，裁诗挑锦，此恨此情无尽。梦想洞庭飞下，散入云涛千顷。过尽也，奈社陵人远，玉关无信。,羁旅思乡
瑶烟敛散媚晴空。云淡奇峰。澄江金斗平波面，扁舟载、蓑笠渔翁。仿佛辋川图上，依稀苕溪中。舂锄掠水浪花重。飞傍芦丛。绮霞斜映征鸿影，供吟毫、佳景无穷。顿起骑鲸游兴，泠然欲御清风。,写景抒情
红绡学舞腰肢软。旋织舞衣宫样染。织成云外雁行斜，染作江南春水浅。露桃宫里随歌管。一曲霓裳红日晚。归来双袖酒成痕，小字香笺无意展。,写景抒情
嫩晴还更宜轻雨。最好处、欲开未吐。一点聘梅心，千古凭谁语。脸霞晕锦娇人处。肯浪逐、红围翠舞。银烛莫高烧，春梦无多许。,写景抒情
露夜烟梢寒色重，攒星低映小珠帘。,写景抒情
远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。游宦成羁旅。短樯吟倚闲凝伫。万水千山迷远近，想乡关何处。自别後、风亭月榭孤欢聚。刚断肠、惹得离情苦。听杜宇声声，劝人不如归去。,羁旅思乡
喜秋成。见千门万户乐升平。金风细，玉池波浪文生。宿露沾罗幕，微凉入画屏。张绮宴，傍熏炉蕙炷、和新声。神仙雅会，会此日，象蓬瀛。管弦清，旋翻红袖学飞琼。光阴无暂住，欢醉有闲情。祝辰星。愿百千为寿、献瑶觥。,写景抒情
枕上莺声初破睡，峭寒轻透帘帏。起来惆怅有谁知。雨狂风转急，揉损好花枝。薄幸别来春又老，等闲误却佳期。斜阳影里立多时。远山何事□，相对蹙修眉。,思妇闺怨
八年不见荔枝红。肠断故园东。风枝露叶新采，怅望冷香浓。冰透骨，玉开容。想筠笼。今宵归去，满颊天浆，更御冷风。,送别题赠
千载风云，庆符良月先呈瑞。旧家阴郭帝恩浓，圭衮公侯地。不道蝉联鼎贵。对秋灯、依然风味。紫囊归去，绿野闲来，青毡都未。琴鹤相随，小山花竹便幽意。满襟和气是藏春，日觉诗名起。已动金瓯姓字。早梅□，□□□□。□□□□，□□□□，□□□□。,咏史怀古
溪风紧。溪上官梅整整。万木寒痴吹不醒。一枝先破冷。梦断香云耿耿。月淡梨花清影。长笛倚楼谁共听。调高成绝品。,写景抒情
柳阴亭院杏梢长。依约巫阳。凤箫已远秦楼在，水沈烟暖馀香。临镜舞鸾窥沼，倚筝飞雁辞行。醉边人去自凄凉。泪眼愁肠。断云残雨当年事，到而今、好处难忘。两袖晓风花陌，一帘夜雨兰堂。,送别题赠
晴山滴翠水蓝。聚散渔舟两复三。横埭北，断桥南。侧起船篷便作帆。,写景抒情
放船纵棹，趁吴江风露，平分秋色。帆卷垂虹波面冷，初落萧萧枫叶。万顷琉璃，一轮金鉴，与我成三客。碧空寥阔，瑞星银汉争白。深夜悄悄鱼龙，灵旗收暮霭，天光相接。莹澈乾坤，全放出、叠玉层冰宫阙。洗尽凡心，相忘尘世，梦想都销歇。胸中云海，浩然犹浸明月。,写景抒情
尝爱西湖春色早。腊雪方销，已见桃开小。顷刻光阴都过了。如今绿暗红英少。且趁馀花谋一笑。况有笙歌，艳态相萦绕。老去风情应不到。凭君剩把芳尊倒。,写景抒情
淮阳堂上曾相对。笑把姚黄醉。十年离乱有深忧。白发萧萧同见、渚江秋。履声细听知何处。欲上星辰去。清寒初溢暮云收。更看碧天如水、月如流。,送别题赠
眼细眉长。宫样梳妆。鞋儿走向花下立著。一身绣出，两同心字，浅浅金黄。早是肌肤轻渺，抱著了、暖仍香。姿姿媚媚端正好，怎教人别後，从头仔细，断得思量。,思妇闺怨
翻空雪浪送飞花。春晓媚霜华。风回点点迷人处，峭寒轻、诗思殊佳。双燕未来，断鸿何在，微雨又天涯。绮窗明暗是谁家。雕槛馥兰芽。画檐帘幕黄昏後，试倾杯、笑语喧哗。聚散人生，吾侪老矣，醉墨任横斜。,送别题赠
数枝金菊对芙蓉。零落意忡忡。不知多少幽怨，和泪泣东风。人散後，月明中。夜寒浓。谢娘愁卧，潘令闲眠，往事何穷。,思妇闺怨
重唤松江渡。叹垂虹亭下，销磨几番今古。依旧四桥风景在，为问坡仙甚处。但遗爱、沙边鸥鹭。天水相连苍茫外，更碧云、去尽山无数。潮正落，日还暮。十年到此长凝伫。恨无人、与共秋风，脍丝莼缕。小转朱弦弹九奏，拟致湘妃伴侣。俄皓月、飞来烟渚。恍若乘槎河汉上，怕客星、犯斗蛟龙怒。歌乃，过江去。,羁旅思乡
昏昏雪意惨云容。猎霜风。岁将穷。流落天涯，憔悴一衰翁。清夜小窗围兽火，倾酒绿，借颜红。官梅疏艳小壶中。暗香浓。玉玲珑。对景忽惊，身在大江东。上国故人谁念我，晴嶂远，暮云重。,羁旅思乡
晓来误入桃源洞。恰见佳人春睡重。玉腕枕香腮。荷花藕上开。一扇俄惊起。敛黛凝秋水。笑倩整金衣。问郎来几时。,思妇闺怨
云龙双辅，匣龙双起，当年楚尾吴头。借月命卿，占星分使，来宽俗瘵君忧。绣指屈儒流。□暂辍北阙，小试南州。协奏熏风，霈为霖雨岁登秋。春工点缀芳柔。正梅凝笑脸，柳弄青眸。柏叶荐觞，椒花载颂，休辞秉烛嬉游。乃眷在宸旒。更德标银管，名覆金瓯。共看朝天露稳，归拜富民侯。,咏史怀古
重芳叠秀。风约仙云皱。椿不争年松与寿。共出皇家忠孝。仁深枯冷皆蒙。托根不倚东风。日照恩光万里，暖生塞草丛中。,写景抒情
月在碧虚中住。人向乱荷中去。花气杂风凉。满船香。云被歌声摇动。酒被诗情掇送。醉里卧花心。拥红衾。,写景抒情
晴日敛春泥，陌上东风软。料峭寒禁花柳闲，枉恨春工浅。绿涨一江深，黛泼千山远。目断平芜无际愁，数尽征鸿点。,写景抒情
杜鹃声断日。过雨湿残红。老色菱花影里，客愁蕉叶香中。柳梢飞絮，桃梢结子，断送春风。莫恨春无觅处，明年还在芳丛。,写景抒情
屈指新年五十三。未嫌垂领雪毵毵。设弧届旦人交贺，题座无功我自惭。荣莫羡，富休贪。寿龄也不慕彭聃。只思了却痴儿事，一榻香凝晓梦酣。,人生感怀
船过柳湾亭曲。万叶圆荷浮绿。月照水珠明。一池星。光透玻璃香蒂。梦入藕丝中戏。却上小金台。罢归来。,写景抒情
六月炎天时霎雨。行云涌出奇峰露。沼上嫩莲腰束素。风兼露。梁王宫阕无烦暑。畏日亭亭残蕙炷。傍帘乳燕双飞去。碧碗敲冰倾玉处。朝与暮。故人风快凉轻度。,写景抒情
玉清冰瘦，洗妆初见，春风头面。等得黄昏月溪寒，爱顾影、临清浅。历尽冰霜空羞怨。怨粉香消减。江北江南旧情多，奈笛里、关山远。,思妇闺怨
续续露蛩鸣，索索风梧语。瘦骨从来不奈秋，一夜秋如许。簟冷卷风漪，髻滑抛云缕。展转无人共此情，画角吹残雨。,写景抒情
蜂房馀液。写就南枝凌正色。折干垂芳。点缀如生秘暗香。寿阳妆样。纤手拈来簪髻上。恍若还家。暂睹真花压百花。,写景抒情
把绣成吟，真压倒、古之元白。佳句有、雪车冰柱，曾无衿色。一点不留烟火气，时脾时有清风入。更岭边、多少活人恩，于公德。公自是，朝天客。应笑我，为人役。看时犹多事，公须一出。琅腹细披忠抱寸，龙颜密侍天威尺。借笔端、从此润皇猷，翰林伯。,咏史怀古
阴过云根冷不移。古林疏又密，色依依。何须喷饭笑当时。谷，盈尺小鹅溪。展玩似堪疑。楚山从此去，望中迷。不知何处倚湘妃。空江晚，长笛一声吹。,写景抒情
小袖啼红，残茸唾碧，深愁如织。闲愁不断，冉冉舞丝千尺。倚修筠、袖笼浅寒，望人在水西云北。想绿杨影里，兰舟轻舣，赤阑桥侧。游剧归来，恨汗湿酥融，步悭袜窄。兰情蕙盼，付与栖鸾消息。奈无情、风雨做愁，帐镫闪闪春寂寂。梦相思、一枕巫山，更画楼吹笛。,思妇闺怨
水到桐江镜样清。有人还似水清明。尊前无语更盈盈。翠袖舞衫何日了，白头归去几时成。老来犹有惜花情。,思妇闺怨
剥啄谁欤，户外一宾，布衣麻鞋。有舌端雄辨，机锋破的，袖中行卷，锦绣成堆。阍启上宾，侬观诸老，个主人公喜挽推。怎奈向，今十分衰飒，非昔形骸。阍言宾怒如雷。因底事朱门晏未开。假使汝主公，做他将相，懒迎揖客，紧闭翘材。病叟惭惶，尊官宁耐，待铁拐先生旋出来。宾性急，怀生毛名纸，兴尽而回。,咏史怀古
渔父饮，不须钱。柳枝斜贯锦鳞鲜。换酒却归船。,写景抒情
长子到西方。少女归乾变六阳。便好下功修二八，提防。至九方知道自昌。牛斗共商量。巧夺天功妙莫量。离坎夫妻交媾後，难忘。始觉壶中日月长。,咏史怀古
湘妃浦口莲开尽，昨夜红稀。懒过前溪。闲舣扁舟看雁飞。去年谢女池边醉，晚雨霏微。记得归时。旋折新荷盖舞衣。,送别题赠
野庵吹鼓。翻腾似与寻常异。笙萧筝笛皆非是。今日头场，看取些儿戏。心中无事无萦系。村歌数首新来制。参禅渐渐知滋味。细语粗言，俱是第一义。,思妇闺怨
残梦绕林塘。诗添瘦、瘦不似东阳。正流水荡红，暗通幽径，嫩篁翻翠，斜映回墙。对握宝筝低度曲，销蜡靓新簧。莺懒昼长，燕闲人倦，乍亲花簟，慵引壶觞。帘栊深深地，歌尘静、芳草自碧空厢。十二画桥，一堤烟树成行。向杜鹃声里，绿杨庭院，共寻红豆，同结丁香。春已无多，祗愁风雨相妨。,写景抒情
黄金堆到斗。怎得似、长年画堂劝酒。蛾眉最明秀。向水沈烟里，两行红袖。笙歌就。争说道、明年时候。被娥、做了殷勤，仙桂一枝入手。知否。风流别驾，近日人呼，文章太守。天长地久。岁岁上、乃翁寿。记从来人道，相门出相，金印累累尽有。但直须，周公拜前，鲁公拜後。,送别题赠
昨夜小筵欢纵。烛房深、舞鸾歌凤。酒迷花困共厌厌，倚朱弦、未成归弄。峡雨忽收寻断梦。依前是、画楼钟动。争拂雕鞍葱葱去，万千恨、不能相送。,送别题赠
秋容老尽芙蓉院。草上霜花匀似翦。西楼促坐酒杯深，风压绣帘香不卷。玉纤慵整银筝雁。红袖时笼金鸭暖。岁华一任委西风，独有春红留醉脸。,写景抒情
排办张灯春事早。十二都门，物色宜新晓。金犊车轻玉骢小。拂头杨柳穿驰道。莼羹鲈非吾好。去国讴吟，半落江南调。满眼青山恨西照。长安不见令人老。,羁旅思乡
莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。兰皋新涨绿溶溶。流恨落花红。念著破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。,送别题赠
常忆江南春欲到，消息付南枝。疏影横斜照水时。月淡暗香迟。可惜江头千树玉，雨暗更风欺。传语东君管领伊。憔悴有谁知。,送别题赠
曲阑干外天如水。昨夜还曾倚。初将明月比佳期。长向月圆时候、望人归。罗衣著破前香在。旧意谁教改。一春离恨懒调弦。犹有两行闲泪、宝筝前。,思妇闺怨
日转墙东。几枝寒影，一点香风。清不成眠，醉凭诗兴，起绕珍丛。平生只个情锺。渐老矣、无愁可供。最是难忘，倚楼人在，横笛声中。,思妇闺怨
对南山翠峭。几百年、银青门第转好。梅花弄春小。向重帘暖处，华筵开早。斑衣簇绕。舞香云、哄堂颂祷。稳生涯、都自心田，自有老天堪靠。应道。□□□□，乐事难逢，可轻过了。鲈肥蟹健，桑落酒、酿来妙。称瑶卮争劝，襟宽放，一点尘嚣不到。但从今、家庆年年，醉乡里笑。,写景抒情
开残桃李春方到。谁送东风早。杖藜幽径踏馀花。却对绿阴青子、问年华。迢迢云水横清浅。不遣愁眉展。数竿修竹自横斜。犹有小窗朱户、似侬家。,送别题赠
重过阊门万事非。同来何事不同归。梧桐半死清霜後，头白鸳鸯失伴飞。原上草，露初。旧栖新垅两依依。空床卧听南窗雨，谁复挑灯夜补衣。,送别题赠
春烟澹澹生春水。曾记芳洲兰棹舣。岸花香到舞衣边，汀草色分歌扇底。棹沈云去情千里。愁压双鸳飞不起。十年春事十年心，怕说湔裙当日事。,送别题赠
世变无情风挟雨。长夜漫漫，何日开晴午。白发萧疏惊岁序。儿嬉漫说重重午。粒啄偷生如搏黍。过计何须，负郭多南亩。曾著宫衣沾雨露。如今掩袂悲湘浦。,人生感怀
百舌搬春春已透。长驿短亭芳草昼。家山肠断欲归人，风宿留。船津候。一夜朱颜烦恼瘦。不用寻思闲宇宙。倦鸟入林云返岫。小园自有四时花，铺锦绣。锺醇酎。尽胜累累悬印绶。,羁旅思乡
远山眉映横波脸。脸波横映眉山远。云鬓插花新。新花插鬓云。断魂离思远。远思离魂断。门掩未黄昏。昏黄未掩门。,写景抒情
修禊节。晋人风味终然别。终然别。当时宾主，至今清绝。等闲写就兰亭帖。岂知留与人闲说。人闲说。永和之岁，暮春之月。,送别题赠
唱恭初意如何，来五十三年矣。犁锄颇熟，诗书粗解，簪绅聊耳。自信柴愚，真成汲戆，却无刘腻。向高秋初度，同时有菊，淡相对、风霜里。最癖登山临水。又何心、蜗名蝇利。俗缘未了，强教肉食，何曾知味。无事微吟，会心微笑，逢场微醉。把日生、只恁安排，领取百十二岁。,人生感怀
迤逦春光无赖，翠藻翻池，黄蜂游阁。朝来风暴，飞絮乱投帘幕。生憎暮景，倚墙临岸，杏靥夭斜，榆钱轻薄。昼永惟思傍枕，睡起无，残照犹在亭角。况是别离气味，坐来但觉心绪恶。痛引浇愁酒，奈愁浓如酒，无计消铄。那堪昏暝，簌簌半檐花落。弄粉调朱柔素手，问何时重握。此时此意，长怕人道著。,思妇闺怨
开阁广延贤，负勤求旧。应念南宫老舍人，闲袖丝纶手。两制必当仁，五福无过寿。且喜新年不要□，天要开元。,咏史怀古
木落江南感未平。雨萧萧、衰鬓到今。甚处是长安路，水连空、山锁暮云。老人对酒今如此，一番新、残梦暗惊。又是洒黄花泪，问明年、此会怎生。,羁旅思乡
落花浮水树临池。年前心眼期。见来无事去还思。如今花又飞。浅螺黛，淡胭脂。开花取次宜。隔帘灯影闭门时。此情风月知。,写景抒情
阳春布暖，又还见、光景如梭催逼。帝里皇都人共道，好个前时春色。默默暗沈，含颦不语，此意谁人识。何如索笑，放开说尽端的。须信漏泄风光，百花头上，报一枝消息。多少园林应次第，迤逦排红骈白。金鼎芳滋，玉堂璀璨，趁取佳时节。东君归後，绿阴依旧南陌。,写景抒情
山城寂寞浑无绪，兀坐黄昏。多谢东君。先遣司花来报春。清标自是蓬莱客，冰玉精神。独步前村。分付仙翁作主人。,送别题赠
昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵。朝来庭下，光阴如箭，似无言、有意伤侬。都将万事，付与千锺。任酒花白，眼花乱，烛花红。,人生感怀
夜帆初上。准拟今朝过越上。及到今朝。却被西风挫一潮。丈亭一处。要得纵观赢得住。行止皆天。谁道人生客路难。,羁旅思乡
风生苹末莲香细。新浴晚凉天气。犹自倚朱阑，波面双双彩鸳戏。鸾钗委坠云堆髻。谁会此时情意。冰簟玉琴横，还是月明人千里。,写景抒情
对尊前、簪花骑竹，老胡起起能舞。春风浩荡天涯去，惟有薰吟自语。槐正午。看万户蜂脾，帘幕双双乳。娇儿呆女。漫学得琵琶，依稀马上，总是主恩处。凌烟像，空倚临风玉树。升沈事遽如许。刘郎贯是瑶池客，又醉碧桃三度。花下数。记三度三千，结子多红雨。年年五五。共准拟阶庭，钗符献酒，袅袅缀双虎。,咏史怀古
一年箫鼓又疏钟。爱东风。恨东风。吹落灯花，移在杏梢红。玉靥翠钿无半点，空湿透，绣罗弓。燕魂莺梦渐惺松。月帘栊。影迷。催趁年华，都在艳歌中。明日柳边春意思，便不与，夜来同。,送别题赠
十年前是尊前客，月白风清。忧患凋零。老去光阴速可惊。鬓华虽改心无改，试把金觥。旧曲重听。犹是当年醉里声。,人生感怀
天凉来傍荷花饮。携手看云锦。城头玉漏已三更。耳畔微闻新雁、几声声。兰膏影里春山秀。久立还成皱。酒阑天外月华流。我醉欲眠、卿且去来休。,送别题赠
满院桃花，尽是刘郎未见。於中更、一枝纤软。仙家日月，笑人间春晚。浓睡起，惊飞乱红千片。密意难传，羞容易变。平白地、为伊肠断。问君终日，怎安排心眼。须信道，司空自来见惯。,思妇闺怨
三年枕上吴中路。遣黄耳、随君去。若到松江呼小渡。莫惊鸥鹭，四桥尽是，老子经行处。辋川图上看春暮。常记高人右丞句。作个归期天已许。春衫犹是，小蛮针线，曾湿西湖雨。,送别题赠
庭叶飘寒，砌蛩催织，夜色迢迢难度。细剔灯花，再添香兽，凄凉洞房朱户。见凤枕羞孤另，相思洒红雨。有谁语。道年来，为郎憔悴，音问隔，回首後期尚阻。寂寞两愁山，锁闲情、无限颦妩。嫩雪消肌，试罗衣、宽尽腰素。问何时梦里，趁得好风飞去。,思妇闺怨
想不劳、添竹引龙须，断梗忽传芳。记珠悬润碧，飘飘秋影，曾印禅窗。诗外片云落莫，错认是花光。无色空尘眼，雾老烟荒。一翦静中生意，任前看冷淡，真味深长。有清风如许，吹断万红香。且休教夜深人见，怕误他、看月上银床。凝眸久，却愁卷去，难博西凉。,写景抒情
老来情味减，对别酒、怯流年。况屈指中秋，十分好月，不照人圆。无情水、都不管，共西风、只等送归船。秋晚莼鲈江上，夜深儿女灯前。征衫。便好去朝天。玉殿正思贤。想夜半承明，留教视草，却遣筹边。长安故人问我，道寻常、泥酒只依然。目断秋霄落雁，醉来时响空弦。,送别题赠
神仙楼观梵王宫。月当中。望难穷。坐听三通，谯鼓报笼铜。还忆当年京辇旧，车马会，五门东。华堂歌舞间笙钟。夕香。度花风。翠袖传杯，争劝紫髯翁。归去不堪春梦断，烟雨晓，乱山重。,送别题赠
珠阙五云仙子。未省有谁能似。百媚算应天乞与，净饰艳妆俱美。若取次芳华皆可意。何处比桃李。蜀被锦纹铺水。不放彩鸳双戏。乐事也知存後会，争奈眼前心里。绿皱小池红叠砌。花外东风起。,写景抒情
银蟾光满，弄馀辉、冷浸江梅无力。缓引柔条浮素蕊，横在闲窗虚壁。染纸挥毫，粉涂墨晕，不似今端的。天然造化，别是一般，清瘦踪迹。今夜翠葆堂深，梦回风定，因月才相识。先自离愁，那更被、晓角残更催逼。曙色将分，轻阴移尽，过眼难寻觅。江南图上，画工应为描得。,写景抒情
乱云扰扰水潺潺。笑溪山。几时闲。更觉桃源，人去隔仙凡。万壑千岩楼外雪，琼作树，玉为栏。倦游回首且加餐。短篷寒。画图间。见说娇颦，拥髻待君看。二月东湖湖上路，官柳嫩，野梅残。,写景抒情
冻卧袁安已复苏。闭门那患出无车。似渠人物到今无。可笑山夸片玉，须怜沧海叹遗珠。时来应许捋君须。,咏史怀古
墙头花□寒犹噤。放绣帘昼静。帘外时有蜂儿，趁杨花不定。阑干又还独凭。念翠低眉晕。春梦枉恼人肠，更厌厌酒病。,思妇闺怨
案上数编书，非庄即老。会说忘言始知道。万言千句，自不能忘堪笑。朝来梅雨霁，青青好。一壑一丘，轻衫短帽。白发多时故人少。子云何在，应有玄经□草。江河流日夜，何时了。,人生感怀
两台帘对卷，燕芹香、风花近清明。望春弥柳际，流红水布，暖天晴。谁信闲襟似水，时忆语溪耕。襟抱番江阔，云远波平。静昼轻挥玉尘，见春扉草绿，暮冶烟青。问清华姓字，几度录虬屏。看西湖、一汀鸳鹭，正晓风、残月两三星。早归来，赴花鱼宴，宫树闻莺。,写景抒情
正金风无露。玉宇生凉，楚郊无暑。催起行人，恰槐黄时序。万里晴宵，几人争睹，快鹏抟一举。明月圆时，素秋中夜，凌云新赋。那更渊源，词锋轻锐，笔阵纵横，学通今古。誉望飞腾，是麟宗文虎。魁荐归来，华堂香里，与管弦为主。待看明年，彤墀射策，鳌头独步。,咏史怀古
宝阶斜转春宵永，云屏敞、雾卷东风新霁。光动万星寒，曳冷云垂地。暗省连昌游冶事，照炫转、荧煌珠翠。难比。是鲛人织就，冰绡渍泪。独记梦入瑶台，正玲珑透月，琼钩十二。金缕逗浓香，接翠蓬云气。缟夜梨花生暖白，浸潋滟、一池春水。沈醉。归时人在，明河影里。,写景抒情
九日无风雨。一笑凭高，浩气横秋宇。群峰青可数。寒城小、一水萦回如缕。西北最关情，漫遥指、东徐南楚。黯销魂，斜阳冉冉，雁声悲苦。今朝黄菊依然，重上南楼，草草成欢聚。诗朋休浪赋。旧题处、俯仰已随尘土。莫放酒行疏，清漏短、凉蟾当午。也全胜、白衣未至，独醒凝伫。,写景抒情
云护柔条雪压枝。斜风吹绛蜡，点胭脂。蔷薇柔水麝分脐。园林晚，脉脉带斜晖。深阁绣帘低。宝奁匀泪粉，晚妆迟。一枝屏外对依依。清宵永，谁伴破寒卮。,思妇闺怨
洞府堂深花气满，娉婷绿展红围。个中年少出琼姬。双笼金约腕，独把玉参差。子晋台前无鹤驭，人间空有清诗。何如娇小贮帘帷。仙风知有待，凉月渐当时。,写景抒情
吴山相对越山青。湘水一春平。粉字情深题叶，红波香染浮萍。朝云暮雨，玉壶尘世，金屋瑶京。晚雨西陵潮讯，沙鸥不似身轻。,写景抒情
蕊香不恋琵琶结。舞衣折损藏花蝶。春梦未堪凭。几时春梦真。愁把残更数。泪落灯前雨。歌酒可曾。情怀似去年。,思妇闺怨
问浮家泛宅，自玄真、去後有谁来。漫烟波千顷，云峰倒影，空翠成堆。可是溪山无主，佳处却徘徊。暮雨卷晴野，落照天开。老去馀生江海，伴远公香火，犹有宗雷。便何妨元亮，携酒间相陪。寄清谈、芒鞋筇杖，更尽驱、风月入尊。江村路，我歌君和，莫棹船回。,羁旅思乡
江左风流锺间气，洲分二水长。凤凰台畔，投怀玉燕，照射神光。豆花初秀雨，散暑空、洗出秋凉。庆生旦，正圆蟾呈瑞、仙桂飘香。肝肠。文锦，驾云乘鹤下行。紫枢将命，紫微如绋，常近君王。旧山同梓里，荷月旦、久已平章。九霞觞。荐刀圭丹饵，衮绣朝裳。,咏史怀古
城东楼阁连云起。冠绝辰州市。莲灯初发万枝红。也似江南风景、半天中。花衢柳陌年时静。划地今年盛。棚前箫鼓闹如雷。添个辰溪女子、舞三台。,写景抒情
吴会风流。人烟好，高下水际山头。瑶台绛阙，依约蓬丘。万井千闾富庶，雄压十三州。触处青娥画舸，红粉朱楼。方面委元侯。致讼简时丰，继日欢游。襦温裤暖，已扇民讴。旦暮锋车命驾，重整济川舟。当恁时，沙堤路稳，归去难留。,写景抒情
春归何处。寂寞无行路。若有人知春去处。唤取归来同住。春无踪迹谁知。除非问取黄鹂。百啭无人能解，因风飞过蔷薇。,送别题赠
平生奇观，爱登高临远，寻幽选胜。欲上层巅穷望眼，一半崎岖危径。万瓦鳞鳞，四山簇簇，咫尺疏林映。山川城郭，恍然多少清兴。残照斜敛馀红，横陈平远，一抹轻烟暝。何处飞来双白鹭，点破遥空澄莹。鹤岭云平，龙江波渺，不羡潇湘咏。襟怀舒旷，曲栏倚了远凭。,写景抒情
破波光如镜，三翼轻舟。对雨馀、重岩叠嶂，何妨影堕清流。望芙蕖、渺然如海，张云锦、掩映汀洲。出水奇姿，凌波艳态，眼看□叶弄新秋。恍疑是、金沙池内，玉井认峰头。花深处，田田叶底，鱼戏龟游。正微凉、西风初度，一弯斜月如钩。想天津、鹊桥将驾，看宝奁、蛛网初抽。晒腹何勘，穿针无绪，不如溪上少淹留。竞笑语、追寻惟有，沈醉可忘忧。凭清唱，一声檀板，惊起沙鸥。,写景抒情
眼前时果漫堆盘。莫是又贪酸。因何近来销减，微褪脸霞丹。还只为，枕衾闲。泪痕斑。我能医疗，一服收功，只霎时间。,思妇闺怨
千古峨眉月，照我别离杯。故人中岁聚散，脉脉若为怀。醉帽三更风雨，别袂一帘山色，为放笑眉开。握手道旧故，抵掌论人才。山中人，灶间婢，亦惊猜。江头新涨催发，欲去重裴回。世事丝丝满鬓，岁月匆匆上面，渴梦肺生埃。酒罢听客去，公亦赋归来。,送别题赠
帘卷春寒小雨天。牡丹花落尽，悄庭轩。高空双燕舞翩翩。无风轻絮坠，暗苔钱。拟将幽怨写香笺。中心多少事，语难传。思量真个恶因缘。那堪长梦见，在伊边。,思妇闺怨
溪西竹榭溪东路。溪上山无数。小舟却在晚烟中。更看萧萧微雨、打疏篷。无聊情绪如中酒。此意君知否。年时曾向此中行。有个人人相对、坐调筝。,写景抒情
入袂轻风不破尘。玉簪犀璧醉佳辰。一番红粉为谁新。团扇只堪题往事，新丝那解系行人。酒阑滋味思残春。,思妇闺怨
羁云旅雁。敛倦羽、寄楼墙阴年晚。问字翠尊，刻烛红笺悭曾展。冰滩鸣佩舟如箭。笑乌帻、临风重岸。傍邻垂柳，清霜万缕，送将人远。吴苑。千金未惜，买新赋、共赏文园词翰。流水翠微，明月清风平分半。梅深驿路香不断。万玉舞、罘东畔。料应花底春多，软红雾暖。,送别题赠
春深雨过西湖好，百卉争妍。蝶乱蜂喧。晴日催花暖欲然。兰桡画舸悠悠去，疑是神仙。返照波间。水阔风高扬管弦。,写景抒情
雨洗娟娟嫩叶光。风吹细细绿筠香。秀色乱侵书帙晚。帘卷。清阴微过酒尊凉。人画竹身肥拥肿。何用。先生落笔胜萧郎。记得小轩岑寂夜。廊下。月和疏影上东墙。,写景抒情
夷吾在江左。罄毡裘俱，笑清边琐。遗民冀巾裹。个规模欲继，外人谁可。一花两果。晚占熊、材能更夥。试颁春、便有欢谣，声接月鞍烟。娑。已传丹诏，催上文石，□论炙。橐弓□。□九域，措安妥。待缁衣重咏，履封光继，绿野从教昼锁。问黑头、当日三公，可能似我。,羁旅思乡
唤麴生来，与常娥约，从太守游。把玉箫声寄，萧关短笛，霓裳曲换，清塞重裘。桂影飘摇，桐阴立尽，多少征人霜满头。油幢暇，不掀髯一笑，辜负中秋。斗杓矗处中州。还有解闻鸡起舞不。看鸣弦中鹄，穿杨电激，飞球戏马，策垂星流。绣帽归军，玳簪环客，薄晚同登庾亮楼。浮生事，是几番玩月，何苦多愁。,写景抒情
春日春风掠鬓须。乱山相对拥寒炉。彩鞭金胜一时无。自缕青丝成细柳，更堆残雪当凝酥。儿童且莫唱皇都。,写景抒情
鸾胎麟角，金盘玉箸，芳果荐香橙。洛浦佳人，缑山仙子，高会共吹笙。挥毫便扫千章曲，一字不须更。绛阙瑶台，星桥云帐，全胜少年行。,咏史怀古
怪得欢声满十龙。诞辰和气敌严冬。安书莲幕欣频到，庆事花城喜屡逢。琼液泛，宝熏浓。华堂交口祝椿松。阿姑同健夫偕老，会有重重锦诰封。,咏史怀古
风露晚珊珊。洛下湘中接佩环。急把一杯相劳苦，云端。只恐冰肌亦自寒。二客共阑干。潋潋鲸波吸未乾。待得月华移十丈，乘欢。更上层楼极处看。,送别题赠
去年太岁田间土，明日香烟壁下尘。马上新人红又紫，眼前歌妓送还迎。钗头燕，胜金。燕歌赵舞动南人。遗民植杖唐巾起，闲伴儿童看立春。,送别题赠
如花貌。当来便约，永结同心偕老。为妙年、俊格聪明，凌厉多方怜爱，何期养成心性近，元来都不相表。渐作分飞计料。稍觉因情难供，恁殛恼。争克罢同欢笑。已是断弦尤续，覆水难收，常向人前诵谈，空遣时传音耗。漫悔懊。此事何时坏了。,思妇闺怨
别後千思万想，眼前一日三秋。小街栏槛记追游。料得新妆依旧。自笑非常蒂，为他无限闲愁。莫将离恨寄州。闻道腰肢愈瘦。,送别题赠
天共水，水远与天连。天净水平寒月漾，水光月色两相兼。月映水中天。人与景，人景古难全。景若佳时心自快，心远乐处景应妍。休与俗人言。,写景抒情
雨零花昼春杯举。举杯春昼花零雨。诗令酒行迟。迟行酒令诗。满斟犹换盏。盏换犹斟满。天转月光圆。圆光月转天。,写景抒情
啸度万松千步岭。钱湖门外非尘境。见底碧漪如眼净。岚光映。镜屏百曲新磨莹。好月为人重破瞑。云头艳艳开金饼。传语桂娥应奈静。堪乘兴。尊前听我游仙咏。,写景抒情
雪晴山色分遥碧。辉映江南北。子今东去步蟾宫，看少展、垂天翼。晚来江上西风息。算不是新丰客。明年三月见君时，庆章绶、纡铜墨。,送别题赠
韩国殊勋，洛都西内，名园甲第相连。当年绿鬓，独占地行仙。文彩风流瑞世，延朱履、丝竹喧阗。人皆仰，一门相业，心许子孙贤。中兴，方庆会，再逢甲子，重数天元。问千龄谁比，五福俱全。此去沙堤步稳，调金鼎、七叶貂蝉。香檀缓，杯传鹦鹉，新月正娟娟。,咏史怀古
诸老何烦荐口，先生自简渊衷。千年圣学有深功。妙处无非日用。已授一编圯下，却须三顾隆中。鸿钧早晚转春风。我亦从君贾勇。,咏史怀古
诗书万卷。合上明光殿。案上文书看未遍。眉里阴功早见。十分竹瘦松坚。看君自是长年。若解尊前痛饮，精神便是神仙。,咏史怀古
花知否，花一似何郎。又似沈东阳。瘦棱棱地天然白，冷清清地许多香。笑东君，还又向，北枝忙。著一阵、霎时间底雪。更一个、缺些儿底月。山下路，水边墙。风流怕有人知处，影儿守定竹旁厢。且饶他，桃李趁，少年场。,写景抒情
白石飞仙，紫霞凄调。断歌人听知音少。几番幽梦欲回时，旧家池馆生青草。风月交游，山川怀抱。凭谁说与春知道。空留离恨满江南，相思一夜苹花老。,思妇闺怨
嫩绿烟笼碎玉，繁红日护香绡。故人去後恨迢迢。独倚危楼情悄。脉脉望穷云杪，看看月上花梢。嫩添金鸭任烟消。杜宇一声春晓。,送别题赠
渐稠红飞尽，早绿、遍林梢。正池馆轻寒，杨花飘絮，草色萦袍。天香夜浮院宇，看亭亭、雨槛渍春膏。趁取芳时胜赏，莫将年少轻抛。鞭鞘。驱放马啼高。世事一秋毫。便飞书倥偬，运筹闲暇，何害推敲。花前效颦著句，悄干镆、侧畔奏铅刀。何日重携樽酒，浮瓯细剪香苞。,写景抒情
白鹭立孤汀。行人长短亭。正垂杨、芳草青青。岁月尽抛尘土里，又隔日、是清明。日暮碧云生。魂伤老泪横。算浮生、较甚浮名。万事不禁双鬓改，谁念我、此时情。,送别题赠
梅压宫妆，柳横眉黛。都将留得春光在。弄琴台上忽相逢，吹箫月下曾相待。海燕春归，江鸿秋迈。到头总是恩和爱。佳期约在白云间，一团和气春如海。,送别题赠
紫陌长安，看花年少，无限歌舞。白发怜君，寻芳较晚，卷地惊风雨。问君知否，鸱夷载酒，不似井瓶身误。细思量，悲欢梦里，觉来总无寻处。芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道，云霄万里，这回稳步。,人生感怀
花里传觞飞羽过。渐觉金槽，月缺圆龙破。素手转罗酥作颗。鹅溪雪绢云腴堕。七盏能醒千日卧。扶起瑶山，嫌怕香尘。醉色轻松留不可。清风停待些时过。,写景抒情
青笺後约无凭据。误我碧桃花下语。谁将消息问刘郎，怅望玉溪溪上路。春来无限伤情绪。拟欲题红都寄与。东风吹落一庭花，手把新愁无写处。,送别题赠
已过春分春欲去。千炬花间，作意留春住。一曲清歌无误顾。绕梁馀韵归何处。尽日劝春春不语。红气蒸霞，且看桃千树。才子霏谈更五鼓。剩看走笔挥风雨。,写景抒情
暑庭消尽风鸣树。树鸣风尽消庭暑。横枕一声莺。莺声一枕横。扇纨低粉面。面粉低纨扇。凉月淡侵床。床侵淡月凉。,写景抒情
秋千争闹粉墙。闲看燕紫莺黄。啼到绿阴处，唤回浪子闲忙。春光。春光。正是拾翠寻芳。,写景抒情
秋露坠。滴尽楚兰红泪。往事旧欢何限意。思量如梦寐。人貌老于前岁。风月宛然无异。座有嘉宾尊有桂。莫辞终夕醉。,人生感怀
自古相从休务日，何妨低唱微吟。天垂云重作春阴。坐中人半醉，帘外雪将深。闻道分司狂御史，紫云无路追寻。凄风寒雨是。问囚长损气，见鹤忽惊心。,羁旅思乡
溪上收残雨。倚画栏、薄绵乍脱，日阴亭午。闹市不知春色处，散在荒园废墅。渐小白、长红无数。客子虽非河阳令，也随缘、暂作莺花主。那可负，瓮中醑。碧云四合千岩暮。恨匆匆、余方有事，子姑归去。趁取群芳未摇落，暇日提鱼就煮。叹激电、光阴如许。回首明年何处在，问桃花、尚记刘郎否。公莫笑，醉中语。,写景抒情
百尺危楼初过雨，清风凛作轻寒。一声渔笛在云端。黄昏帘幕卷，新月半阑干。青翼不来音信断，云窗杳隔三山。何当携手便骖鸾。今宵同胜景，玉不留残。,送别题赠
暮云千万重，寒梦家乡远。愁见越溪娘，镜里梅花面。醉情啼枕冰，往事分钗燕。三月灞陵桥，心翦东风乱。,送别题赠
雪压前村曲径迷。万山寒立玉参差。孤舟独钓一蓑归。别坞时听风折竹，断桥闲看水流澌。一枝冻蕊出疏篱。,写景抒情
乱叠青钱荷叶小。浓绿阴阴，学语雏莺巧。小树飞花芳径草。堆红衬碧於中好。梅子弄黄枝上早。春已归时，戏蝶游蜂少。细把新词才和了。鸡声已唤纱窗晓。,写景抒情
谁送凉蟾消夜暑。河汉迢迢，牛女何曾渡。乞得巧来无用处。世间枉费闲针缕。人在江南烟水路。头白鸳鸯，不道分飞苦。信远翻嗔乌鹊误。眉山暗锁巫阳雨。,送别题赠
贪数明朝重九。不知过了中秋。人生有得许多愁。惟有黄花如旧。万象亭中酒。九江阁上扶头。城鸦唤我醉归休。细雨斜风时候。,人生感怀
清溪数点芙蓉雨，苹飙泛凉吟。洗玉空明，浮珠沆瀣，人静籁沈波息。仙潢咫尺。想翠宇琼楼，有人相忆。天上人间，未知今夕是何夕。此生此夜此景，自仙翁去後，清致谁识。散发吟商，簪花弄水，谁伴凉宵横笛。流年暗惜。怕一夕西风，井梧吹碧。底事闲愁，醉歌浮大白。,写景抒情
黄昏片月。似碎阴满地，还更清绝。枝北枝南，疑有疑无，几度背灯难折。依稀倩女离魂处，缓步出、前村时节。看夜深、竹外横斜，应妒过云明灭。窥镜蛾眉淡抹。为容不在貌，独抱孤洁。莫是花光，描取春痕，不怕丽谯吹彻。还惊海上然犀去，照水底、珊瑚如活。做弄得、酒醒天寒，空对一庭香雪。,写景抒情
层层楼阁薰风暖。花里香苞短。清芬不逐火云消。看了一重姿媚、一重娇。几回池上寻芳径。惊见波中影。似将千叶再苞封。肠断昭阳一笑、付飞鸿。,写景抒情
五甲科名，半生蹭蹬，胸中可谓忘奇。荣华外物，算岂是人为。自有吾身事业，最难得、□养亲时。萱堂好，紫鸾重诰，寿与岳山齐。世间，欢乐事，争名蜗角，伐性蛾眉。谩须臾变化，苍狗云衣。那似千秋寿母，功名事、分付吾儿。从今去，捧觞戏彩，双绶更相宜。,人生感怀
惜别怀归老不禁。一年春事柳阴阴。日下长安何处是，碧云深。已恨梅花疏远信，休传桃叶怨遗音。一醉东风分首去，两惊心。,送别题赠
广寒宫殿，千里同云晓。飞雪满空来，翦云英、群仙齐到。乱飘僧舍，密处洒歌楼，闲日少。风光好。且共宾朋笑。华堂深处，满满觥船掉。梅蕊拆来看，已偷得、春风些小。绮罗香暖，不怕卷珠帘，沈醉了。樽前倒。红袖休来叫。,写景抒情
金粟如来出世，蕊宫仙子乘风。清香一袖意无穷。洗尽尘缘千种。长为西风作主，更居明月光中。十分秋意与玲珑。拼却今宵无梦。,写景抒情
紫帔红襟艳争浓。光彩烁疏栊。香为小字，瑞为高姓，道骨仙风。此花合向瑶池种，可惜未遭逢。阿环见了，羞回眼尾，愁聚眉丛。,写景抒情
雪云浓。送愁思，衾寒更怯霜风。惹起离恨，为光阴恼，人意无穷。谁省年华屡换，渐作个、浮生玉髯翁。休易感，新醅泛蚁，且共时同。相逢。笑语相契，况驾言游处，山里齐宫。寂寞时候，自有皓景，粉泽冬容。先顾丽人期约，痛赏候、花开洛城红。三十日，回头过尽，喜对春工。,送别题赠
罗绮争春拥画堂。翠帷深处按笙簧。宝奁频炷郁沈香。海上蟠桃元未老，月中仙桂看馀芳。何须龟鹤颂年长。,写景抒情
罗袖薄。玉臂镂花金约。起晚欠伸莲步弱。倚床娇韵恶。独自青楼珠箔。怎向日长花落。门掩东风春寂寞。误人喜鹊。,思妇闺怨
只有梅花似玉容。云窗月户几尊同。见来怨眼明秋水，欲去愁眉淡远峰。山万叠，水千重。一双蝴蝶梦能通。都将泪作黄梅雨，尽把情为柳絮风。,思妇闺怨
槐柳春馀绿涨天。酒旗高插夕阳边。谁家墙里笑秋千。往事不堪楼上看，新愁多向曲中传。此情销得是何年。,送别题赠
世间荣贵月中人。嘉庆在今辰。兰堂帘幕高卷，清唱遏行云。持玉盏，敛红巾。祝千春。榴花寿酒，金鸭炉香，岁岁长新。,送别题赠
挺挺君家有祖风。ō任馀庆尚无穷。钓鳌莫问当年事，汗马须收第一功。何日是，梦维熊。麦光摇翠浪花红。一尊敬为祈难老，要作人间矍铄翁。,咏史怀古
历事三朝，觐而执圭，祭而裸璋。更宫莲引入，视淮南草，御屏录了，露会稽章。贪膜外荣，遗身後臭，晔也平生漫传香。颜发改，独丹基无恙，事在休忙。曹丘生莫游扬。这瞎汉还曾自配量。已化为胡蝶，穿花栩栩，懒陪鹭，佩玉锵锵。机蹉面前，钟闻饭後，我上堂时众下堂。从前错，欲区区手援，天下黔苍。,咏史怀古
国脉微如缕。问长缨、何时入手，缚将戎主。未必人间无好汉，谁与宽些尺度。试看取、当年韩五。岂有谷城公付授，也不干、曾遇骊山母。谈笑起，两河路。少时棋柝曾联句。叹而今、登楼揽镜，事机频误。闻说北风吹面急，边上冲梯屡舞。君莫道、投鞭虚语。自古一贤能制难，有金汤、便可无张许。快投笔，莫题柱。,咏史怀古
鸣榔惊起鹭鸶飞。山远水弥弥。米贱茅柴酒美，霜清螃蟹螯肥。人生所贵，逍遥快意，此外皆非。却笑东山太傅，几曾梦见蓑衣。,人生感怀
隔座藏钩，分曹射覆，烛艳渐催三鼓。筝按教坊新谱。楼外月生春浦。徘徊争忍忙归去。怕明朝、无情风雨。珍花美酒团坐，且作尊前笑侣。,送别题赠
杨柳梢头月未残。杏花开尽却春寒。宾鸿社燕寻常别，渭北江东别更难。尊欲尽，夜将阑。明朝马首便长安。悬知不作人间住，归去春风玉笋班。,送别题赠
消息一年传一度。万岁枝香，总是留春处。曾倚东风娇不语。玉阶霞袂飘飘举。蓬莱清浅红云路。结子新成，要荐金盘去。一实三千须记取。东朝宴罢回青羽。,送别题赠
西楼别後，风高露冷，无奈月分明。飞鸿影里，捣衣砧外，总是玉关情。王孙此际，山重水远，何处赋西征。金闺魂梦枉丁宁。寻尽短长亭。,送别题赠
暮云收尽，霁霞明、高拥一轮寒玉。帘影横斜房户静，小立啼红蔌蔌。素鲤频传，蕉心微展，双蕊明红烛。开门疑是，故人敲撼窗竹。长记那里西楼，小寒窗静，尽掩风筝鸣屋。泪眼灯光情未尽，尽觉语长更促。短短霞杯，温温罗，妙语书裙幅。五湖何日，小舟同泛春绿。,写景抒情
晚凉倦浴，素妆薄试铅华靓。凝定。似一朵芙蓉泛清镜。轻纨笑自拈，扑蝶鸳鸯径。娇懒。金凤、斜翠蝉影。冰肌玉骨，衬体红绡莹。还暗省。记青青、双鬓旧潘令。梦想鸾筝，後堂深静。何日西风，碧梧金井。,思妇闺怨
未报贾船回。三径荒锄菊卧开。想得邻船霜笛罢，沾衣。不为涪翁更为谁。风力袅萸枝。酒面红鳞惬细吹。莫笑插花和事老，摧颓。却向人间耐盛衰。,送别题赠
镂玉裁琼学靓妆。不须沈水自然香。好随梅蕊妆宫额，肯似桃花误阮郎。羞傅粉，贱香囊。何劳傲雪与凌霜。新来句引无情眼，拼为东风一晌忙。,写景抒情
笑铭崖笔倦，访雪舟寒，觅里寻邻。半掩闲门草，看长松落荫，旧榻悬尘。自怜此来何事，不为忆鲈莼。但回首当年，芙蓉城里，胜友如云。思君。度遥夜，谩疑是梅花，檐下空巡。蝶与周俱梦，折一枝聊寄，古意殊真。渺然望极来雁，传与异乡春。尚记得行歌，阳关西出无故人。,羁旅思乡
一雨洗烦溽，天气爽如秋。江山佳处，眼明重见旧交游。去国三千馀里，俯视朝宗一水，共笑此生浮。幸我扁舟具，归欲问菟裘。叹君才，方进用，岂容休。銮坡凤沼，情知不为蜀人留。便恐升沈各异，後日相逢无处，别语易成愁。记取平安使，时访荻花洲。,羁旅思乡
暮景萧萧雨霁。云淡天高风细。正月华如水。金波银汉，潋滟无际。冷浸书帷梦断，却披衣重起。临轩砌。素光遥指。因念翠蛾，杳隔音尘何处，相望同千里。尽凝睇。厌厌无寐。渐晓雕阑独倚。,写景抒情
孤峤蟠烟，层涛蜕月，骊宫夜采铅水。讯远槎风，梦深薇露，化作断魂心字。红瓷候火，还乍识、冰环玉指。一缕萦帘翠影，依稀海天云气。几回娇半醉。翦春灯、夜寒花碎。更好故溪飞雪，小窗深闭。荀令如今顿老，总忘却、樽前旧风味。谩惜馀熏，空篝素被。,思妇闺怨
飘流踪迹，趁春来、还趁春光归去。九十韶华能几许，著意留他不住。趱柳催花，催红长翠，多少风和雨。蜂闲蝶怨，尽凭枝上莺语。归棹去去难留，桃花浪暖，绿涨迷津浦。回首重城天样远，人在重城深处。惜别愁分，凝暗有泪，总寄阳关句。不堪肠断，恨随江水东注。,送别题赠
物我本虚幻，世事若俳谐。功名富贵，当得须是个般才。幸有山林云水，造物端如有意，分付与吾侪。寄语旧猿鹤，不用苦相猜。醉中适，一杯尽，复一杯。坐间有客，超诣言笑可忘怀。况是清风明月，如会幽人高意，千里自飞来。共笑陶彭泽，空对菊花开。,人生感怀
桥如虹。水如空。一叶飘然烟雨中。天教称放翁。侧船篷。使江风。蟹舍参差渔市东。到时闻暮锺。,写景抒情
群芳过後西湖好，狼籍残红。飞絮。垂柳阑干尽日风。笙歌散尽游人去，始觉春空。垂下帘栊。双燕归来细雨中。,写景抒情
晴景初升风细细。云收天淡如洗。望外凤凰双阙，葱葱佳气。朝罢香烟满袖，近臣报、天颜有喜。夜来连得封章，奏大河、彻底清。君王寿与天齐，馨香动上穹，频降嘉瑞。大晟奏功，六乐初调清徵。合殿春风乍转，万花覆、千官尽醉。内家传敕，重开宴、未央宫里。,咏史怀古
燕台暮集，对秋容凄紧，松阴幂幂。徙倚阑边临翠壑，千顷风烟横出。坐待冰轮，天空云散，一色如苍璧。娥有意，为谁来赴今夕。身世如许飘流，佳时轻过了，他年空忆。我辈情锺端未愧，昔日兰亭陈迹。坐上何人，骊歌凄断，语别还应惜。有心红烛，替人珠泪频滴。,送别题赠
紫薇朱槿繁开後。枕簟微凉生玉漏。玳筵初启日穿帘，檀板欲开香满袖。红衫侍女频倾酒。龟鹤仙人来献寿。欢声喜气逐时新，青鬓玉颜长似旧。,送别题赠
杨花撩乱与云干。春事可悲酸。况是雨荒院落，江南但有春寒。莺残燕赖，蜂慵蝶褪，谩等闲看。不是无情描貌，奚奴且放安单。,写景抒情
缥缈红妆照浅溪。薄云疏雨不成泥。送君何处古台西。废沼夜来秋水满，茂林深处晚莺啼。行人肠断草凄迷。,送别题赠
小小红泥院宇，深深翠色屏帷。簇定熏炉酥酒软，门外东风寒不知。恰疑三月时。钗影半欹绿子，歌声轻度红儿。醉里不愁更漏断，更要梅花看几枝。起来霜月低。,写景抒情
谁云万事转头空。春寓不言中。底问垂杨在否，年年一度东风。凭高慨古，英雄亦泪，我辈情锺。事业正须老手，清吟留与山翁。,咏史怀古
湖上西风斜日，荷花落尽红英。金菊满丛珠颗细，海燕辞巢翅羽轻。年年岁岁情。美酒一杯新熟，高歌数阕堪听。不向尊前同一醉，可奈光阴似水声。迢迢去未停。,写景抒情
潇湘雨打船篷。别离中。愁见拍天沧水、搅天风。留不住。终须去。莫匆匆。後夜一尊何处、与谁同。,送别题赠
绿水波平花烂漫。照影红妆，步转垂杨岸。别後深情将为断。相逢添得人留恋。絮软丝轻无系绊。烟惹风迎，并入春心乱。和泪语娇声又颤。行行尽远犹回面。,送别题赠
天遥野阔雁书空。山远暮云中。目断江南烟雨，□□枕春风。功名富贵，何须计较，烟际疏钟。解道浅妆浓抹，从来惟有坡翁。,羁旅思乡
霜树啼鸦，梅欲放、小春清晓。庆初度、佩环风外，笑声云表。一柱独擎梁栋重，十年整顿乾坤了。种春风、桃李满人间，知多少。功甚大，心常小。居廊庙，思耕钓。奈华夷休戚，系王颦笑。盟府山河书带砺，成周师保须周召。看貂蝉、绿鬓本天人，真难老。,咏史怀古
重阳恁好，正秋清天色，水容如泻。野阔风高香雾满，采菊无人同把。堪笑渊明，蓬头曳杖，吟赏东篱下。孤风远韵，至今犹作佳话。争似太守才贤，慈祥恺悌，赋政多闲暇。千里江山供胜践，尊俎延登儒雅。只恐相将，吹花春宴，不许斯民借。花嘲便坐，尚怀方外司马。,写景抒情
人去西楼雁杳。叙别梦、扬州一觉。云澹星疏楚山晓。听啼乌，立河桥，话未了。雨外蛩声早。细织就、霜丝多少。说与萧娘未知道。向长安，对秋灯，几人老。,送别题赠
倚楼小小穿针女。秋光点点蛛丝雨。今夕是何宵。龙车乌鹊桥。经年谋一笑。岂解令人巧。不用问如何。人间巧更多。,送别题赠
青松翠。一夜猗倾如醉倒。残腊能佳。落尽梅花见雪花。诗崖酒岛。何日登临同笑傲。未老还家。饱历年华有鬓华。,写景抒情
红锦旧同心。西池上、曾与系青禽。记山水写情，秋桐促轸，鸳鸯萦恨，春绣停针。常叹好风妨画扇，明月堕瑶簪。短梦易残，一声长笛，新愁无限，何处孤砧。香奁依然在，但鸾镜、孤影渺渺难寻。雨後胭脂，应想粉蚀尘侵。怅去帆渐杳，鱼鳞浪浅，远笺难寄，鸿尾云深。回首高楼，不堪烟雨平林。,思妇闺怨
深院萧萧梧叶雨。知道秋来，不见秋来处。云压小桥人不渡。黄芦苦竹愁如雾。四壁秋声谁更赋。人只留春，不解留春住。秋又欲归天又暮。斜阳红影随鸦去。,写景抒情
奁霏净洗，唤素娥睡起，平分秋色。雁背风高霜兔冷，露脚侵衣香湿。银浦流云，珠房迎晓，鬓影霜争白。玉尊良夜，与谁同醉瑶席。忍记倚桂分题，簪花筹酒，处处成陈迹。十二楼空环佩杳，惟有孤云知得。如此江山，依然风月，月底人非昔。知音何许，泪痕空沁愁碧。,送别题赠
那得身无事。问双溪老子，而今万缘空否。正使尘牢偿未了，毕竟难昏灵府。已笑唾、功名如土。五十九年风雨过，算非非、是是何须数。垂老也，信缘度。绿阴朱夏回清暑。叹病来、觞怯流霞，扇闲白羽。方念生初增感慨，谁寄乐章新语。知是我、花庵庵主。一别三年惟梦见，定何时、相对倾琼醑。惊世路，有豺虎。,人生感怀
壮日遇重九，跃马□欢游。如今何事多感，双鬓不禁秋。目断五陵台路，无复临高千骑，鼓吹簇轻裘。霜露下南国，淮汉绕神州。钓松鲈，斟郢酒，听吴讴。壮心铄尽，今夕重见紫茱羞。月落笳鸣沙碛，烽静人耕榆塞，此志恐悠悠。拟欲堕清泪，生怕菊花愁。,羁旅思乡
云头灰冷，金彝熏透茜罗衫。可人犹带，紫陌青门，珠泪斑斑。自恨移根无宿土，红姿减、绿意阑珊。有谁知我，花明眼暗，如雾中看。,思妇闺怨
微含清露真珠滴。怯晓寒脉脉。秉烛倚雕栏，今日尊前，尽是多情客。从来应与春相得。有动人标格。半笑倚春风，醉脸生红，不是胭脂色。,写景抒情
万里担簦访道，要知一点灵丹。日乌月兔在朝元。岂在迢迢云汉。罔象求珠易得，离明契后难言。五金八石是虚传。争似阳修阴炼。,咏史怀古
一点残红欲尽时。乍凉秋气满屏帏。梧桐叶上三更雨，叶叶声声是别离。调宝瑟，拨金猊。那时同唱鹧鸪词。如今风雨西楼夜，不听清歌也泪垂。,送别题赠
逸气轩眉宇。似王良、轻车熟路，骅骝欲舞。我觉君非池中物，咫尺蛟龙云雨。时与命、犹须天付。兰佩芳菲无人问，叹灵均、欲向重华诉。空壹郁，共谁语。儿曹不料扬雄赋。怪当年、甘泉误说，青葱玉树。风引船回沧溟阔，目断三山伊阻。但笑指、吾庐何许。门外苍官千百辈，尽堂堂、八尺须髯古。谁载酒，带湖去。,咏史怀古
翠蛾羞黛怯人看。掩霜纨。泪偷弹。且尽一尊，收泪唱阳关。漫道帝城天样远，天易见，见君难。画堂新拘近孤山。曲阑干。为谁安。飞絮落花，春色属明年。欲棹小舟寻旧事，无处问，水连天。,送别题赠
正千门系柳，赐宫烛、散青烟。看秀靥芳唇，涂妆晕色，试尽春妍。田田。满阶榆荚，弄轻阴、浅冷似秋天。随处饧香杏暖，燕飞斜秋千。朱弦。几换华年。扶浅醉、落花前。记旧时游冶，灯楼倚扇，水院移船。吟边。梦云飞远，有题红、都在薛涛笺。听绝残箫倦笛，夜堂明月窥帘。,写景抒情
小亭露厌风枝动。鹊炉火冷金瓶冻。悄悄对西窗。瘦知罗带长。欲眠思酒。坐听寒更久。无赖是青灯。开花故故明。,思妇闺怨
秋入中山，臂隼牵卢纵长猎。见骇毛飞雪，章台献颖，腰束缟，汤沐疏邑。管刊琼牒。苍梧恨、帝娥暗泣。陶郎老、憔悴玄香，禁苑犹催夜俱入。自叹江湖，雕龙心尽，相携蠹鱼箧。念醉魂悠扬，折钗锦字，黠髯掀舞，流觞春帖。还倚荆溪楫。金刀氏、尚传旧业。劳君为、脱帽篷窗，寓情题水叶。,咏史怀古
清都绛阕，我自经行惯。璧月带珠星，引钧天、笙箫不断。宝簪瑶佩，玉立拱清班。天一笑，物皆春，结得清虚伴。还丹九转。凡骨亲曾换。携剑到人间，偶相逢、依然青眼。狂歌醉舞，心事有谁知，明月下，好风前，相对纶巾岸。,写景抒情
水空相映。淡碧涵千顷。素练不收寒玉镜。□落阶无影。纤纤与捧金杯。暗香逐舞徘徊。雪尽玉容开遍，东风不管寒梅。,写景抒情
秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。须信风流未老，凭持酒、慰此凄凉心目。一鞭南陌，几篙官渡，赖有歌眉舒绿。只匆匆眺远，早觉闲愁挂乔木。应难奈，故人天际，望彻淮山，相思无雁足。,羁旅思乡
匆匆相遇匆匆去。恰似当年元未遇。生憎黄土岭头尘，强学章台街里絮。雨荒三径云迷路。总是离人堪恨处。从今对酒与当歌，空惹离情千万绪。,送别题赠
秩秩宾筵，玉潭春涨玻璃满。旆霞风卷。可但长安远。夏木成阴，路袅薰风转。空留恋。细吹银管。别意随声缓。,送别题赠
道家弱水蓬莱，鲸波万里谁知得。人间自有，南昌居士，仙风道骨。诗似白星，貌如聃老，风尘挺出。向谪仙家里，滕王阁畔，飘玉佩、下丹阙。黄发四朝元老，又谁知、重生绿发。手提一笔，活人多少，三千功积。已冠文昌，人人瞻望，玉枢躔逼。对新凉、酒颊微红，宛是一星南极。,咏史怀古
山转沙回江声小。望尽冷烟衰草。梦断瑶台晓。楚云何处英英好。古寺黄昏人悄悄。帘卷寒堂月到。不会思量了。素光看尽桐阴少。,写景抒情
逢人借问春归处。遥指芜城烟树。收尽柳梢残雨。月闯西南户。游丝不解留伊住。漫惹闲愁无数。燕子为谁来去。似说江头路。,送别题赠
别恨长长欢计短。疏锺促漏真堪怨。此会此情都未半。星初转。鸾琴凤乐匆匆卷。河鼓无言西北盼。香蛾有恨东南远。脉脉横波珠泪满。归心乱。离肠便逐星桥断。,送别题赠
胜概朱楹俯碧湖。萧萧风月一尘无。只堪绿蚁满尊浮。况是小春天正爽，杖藜相与探梅初。半皴枝上未成珠。,写景抒情
洞庭青草，近中秋、更无一点风色。玉鉴琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽吸西江，细斟北斗，万象为宾客。扣舷独笑，不知今夕何夕。,羁旅思乡
料峭馀寒。元宵欲过，灯火阑珊。宿酒难醒，新愁未解，摇兀吟鞍。深林百舌关关。更雨洗、桃红未乾。野烧痕青，荒陂水满，春事何堪。,写景抒情
一叶新凉，又是西风，吹转素商。揽玉壶英气，锺为人物，银河精采，融作文章。司巧天公，搀先七夕，分付天孙云锦裳。骑龙凤，自九霄飞至，万丈光芒。早年奏赋长杨。饱挹尽瀛洲风露香。问石渠天禄，借将班马，荷山锦水，暂作龚黄。药省春风，薇垣夜月，合佩仙花侍玉皇。明年里，饮寿椒何处，宣劝持觞。,咏史怀古
广寒夜捣玄霜细。玉龙睡重痴涎坠。斗合一团娇。偎人暖欲消。心情虽软弱。也要人抟搦。宝扇莫惊秋。班姬应更愁。,思妇闺怨
点尽苍苔色欲空。竹篱茅舍要诗翁。花馀歌舞欢娱外，诗在经营惨澹中。听软语，笑衰容。一枝斜坠翠鬟松。浅颦轻笑谁堪醉，看取萧然林下风。,写景抒情
画屏天畔，梦回依约，十洲云水。手拈红笺寄人书，写无限、伤春事。别浦高楼曾漫倚。对江南千里。楼下分流水声中，有当日、凭高泪。,送别题赠
柳色津头泫绿，桃花渡口啼红。一春又负西湖醉，离恨雨声中。客袂迢迢西塞，馀寒翦翦东风。谁家拂水飞来燕，惆怅小楼东。,送别题赠
桂子飘香，江南秋老霜风作。自怜漂泊。几度伤离索。孤馆迢迢，满引村醪酌。情无著。好音难托。又失黄花约。,羁旅思乡
夕阳底尽，望楚天空阔，稀星帘幕。暮霭横江烟万缕，照水参差楼阁。两两三三，楼前归鹭，飞过栏干角。霜风何事，绕檐吹动寂寞。消散我已忘机，而今百念，灰了心头火。对酒当歌浑冷淡，一任他懑嗔恶。松竹园林，柳梧庭院，自有人间乐。闲云休问，去来本是无著。,写景抒情
茅舍竹篱边，雀噪晚枝时节。一阵暗香飘处，已难禁愁绝。江南得地故先开，不待有飞雪。肠断几回山路，恨无人攀折。,思妇闺怨
曾向君王说，臣愿守嘉州。风流别乘初届，元在越王楼。湖上龟鱼何事，桥上雁犀谁使，争挽海山舟。便遣旧姻娅，解后作斯游。晚风清，初暑涨，暮云收。公堂高会，恍疑仙女下罗浮。好是中郎有女，况是史君有妇，同对藕花洲。拟把鹤山月，换却鉴湖秋。,送别题赠
露烟静。寂寥转、梧桐寒影。天际历历征鸿近。被风吹散，声断无行阵。秋思客怀多少恨。谩厌厌谁问。晕残兰香消印。梦魂长定。愁伴更筹尽。,羁旅思乡
波面铜花冷不收。玉人垂钓理纤钩。月明池阁夜来秋。江燕话归成晓别，水花红减似春休。西风梧井叶先愁。,送别题赠
佳节。初春月。飞盖倾城尊俎列。安期驾鹤朝金阙。丹灶分留岩穴。山中花笑秦皇拙。祠殿荒凉虚设。,咏史怀古
天无四壁。底用量江尺。徒把乾坤分裂，谁与帝、扶民厄。几年樊圃缺。耳风腔转笛。此日双蛾空蹙，依然也，暮山碧。,咏史怀古
珠帘寂寂。愁背银缸泣。记得少年初选入。三十六宫第一。当年掌上承恩。而今冷落长门。又是羊车过也，月明花落黄昏。,思妇闺怨
烧色回青，冰痕绽白，娇云先酿酥雨。纵寒不压葭尘，应时已鞭黛土。东君入夜，怕预恼、诗边心绪。意转新，无奈吟魂，醉里已题春句。香梦醒、几花暗吐。绿睡起、几丝偷舞。酒醅清惜重斟，菜甲嫩怜细缕。玉纤彩胜，愿岁岁、春风相遇。要等得、明日新晴，第一待寻芳去。,写景抒情
天涯倦客，如梦说今宵。承平事，车尘涨，马鸣萧。火城朝。狂歌闲嬉笑，平康客，五陵侠，闲相待，沙河路，灞陵桥。万眼琉璃，目眩去闲买，一翦梅烧。数金蛾彩蝶，簇带那人娇。说著魂销。掩鲛绡。波翻海，尘换世，铜仙泪，铁心娆。渺何地，朱履，解金貂。步宫腰。瑶池惊燕罢，瓶落井，箭离。灯楼倒，吴儿老，绛都迢。点点梅梢残雪，似东风、吹恨难消。悄山村渔火，风鬓立春宵。绕寒潮。,羁旅思乡
凋红减翠，正是清秋杪。深院袅香风，看梨花、一枝开早。珑璁映面，依约认娇颦，天淡淡，月溶溶，春意知多少。清明池馆，芳信年年好。更向五侯家，把江梅、风光占了。休教寂寞，辜负向人心，檀板响，宝杯倾，潘鬓从他老。,写景抒情
消瘦不胜寒，独立江南路。罗袜暗生尘，不见凌波步。兰佩解鸣，往事凭谁诉。一纸彩云笺，好寄青鸾去。,送别题赠
行道桥南无酒卖，老天犹困英雄。,羁旅思乡
失却故山云，索手指空为客。莼菜鲈鱼留我，住鸳鸯湖侧。偶然添酒旧壶卢，小醉度朝夕。吹笛月波楼下，有何人相识。,羁旅思乡
柳桥南畔。驻骢马、寻春几遍。自见了、生尘罗袜，尔许娇波流盼。为感郎、松柏深心，西陵已约平生愿。记别袖频招，斜门相送，小立钗横鬓乱。恨暗写、如蚕纸，空目断、高城人远。奈当时消息，黄姑织女，又成王谢堂前燕。托琴心怨。怕娇云弱雨，东风蓦地轻吹散。伤春病也，狼藉飞花满院。,送别题赠
凉夜摘花钿，苒苒动摇云绿。金络一团香露，正纱厨人独。朝来碧缕放长穿，钗头挂层玉。记得如今时候，正荔枝初熟。,思妇闺怨
禁烟却酿新愁。正系马、清淮渡头。後日清明催叠鼓，应在扬州。归时元已临流。要绮陌、芳郊恣游。三月羁怀当一洗，莫放觥筹。,送别题赠
藏藏摸摸。好事争如莫。背後寻思浑是错。猛与将来放著。吹花卷絮无踪。晚妆知为谁红。梦断阳台云雨，世间不要春风。,人生感怀
岁岁丹霞天近处。借问殷勤，何以逢兰杜。碧砌玉阑春不去。清香长逐薰风度。况是恩光新雨露。绿叶青青，葱翠长如许。端的萱花仙伴侣。年年今日阶前舞。,写景抒情
陆续鸣鸠呼晓晴。霏微残雾湿春城。未成梅雨，先做麦寒轻。长日花又落，短屏曲曲酒初醒。小舟无绪，闲带牡丹行。,写景抒情
如此男儿，可是疏狂，才大兴浓。看曹瞒事业，雀台夜月，建封气概，燕子春风。叱咤生雷，肝肠似石，才到尊前都不同。人间世，只婵娟一剑，磨尽英雄。半生书剑无功。漫赢得闲情如二公。向紫云歌畔，玉最满，红桃笑里，金错长空。驼陌三年，牛腰几束，半在兰香巾笥中。君知否，是扬州景物，消得司封。,咏史怀古
花色撩人红入眼。可是东君，要得人肠断。欲诉深情春不管。风枝雨叶空撩乱。谩插一枝飞一盏。小赏幽期，破我平生愿。珍约未成春又短。但凭蝴蝶传深怨。,送别题赠
欲执河梁手，还升月旦堂。酒阑人散月侵廊。北客明朝归去、雁南翔。窈窕高明玉，风流郑季庄。一时分散水云乡。惟有落花芳草、断人肠。,送别题赠
飞花澹澹风，破暖疏疏雨。香润玉阶尘，翠湿纱窗雾。钿筝离雁行，宝箧留钗股。惟有凤楼魂，夜夜江南路。,送别题赠
鸾屏绣被香云拥。平帖幽闺梦。觉来重试古龙涎。深炷玉炉、烧气不烧烟。匆匆人去三更也。月到回廊下。出门无语送郎时。泪共一天风露、湿罗衣。,思妇闺怨
是疑他、春来倏忽，是疑岁别人去。古今守岁言无说，长是酒阑情绪。堪恨处。曾亲见都人，户户银花树。星河未曙。听朝马笼街，火城簇仗，御笔已题露。人间事，空忆桃符旧句。三茅钟自朝暮。严城夜禁故如鬼，况敢凭陵大呼。冬冬鼓。但画角声残，已是新人故。休思前度。叹五十加三，明朝领取，闲看五星聚。,送别题赠
春晚出山城，落日行江岸。人不共潮来，香亦临风散。花谢小妆残，莺困清歌断。行雨梦魂消，飞絮心情乱。,写景抒情
千山拥翠屏，一水萦罗带。雨过水痕添，云散山容在。亭高景最幽，天回风尤快。啼鸟一声闲，唤起情无奈。,写景抒情
深炷熏炉扃小院。手拈黄花，尚觉金犹浅。回首画堂双语燕。无情渐渐看人远。相见争如初不见。短鬓潘郎，斗觉年华换。最是西风吹不断。心头往事歌中怨。,思妇闺怨
懒学冯君，弹铗歌鱼，如今五年。为西湖西子，费人料理，东林东老，特地留连。坐注虫鱼，行吟雌霓，竟负逍遥第一篇。过从少，但赤髭白足，时复谈禅。倚门白水平田。看数点青山无尽天。叹春风心事，已成待兔，夕阳时节，又听啼鹃。如此凄凉，若为排遣，不是诗边即酒边。中宵梦，有逋梅吹雪，坡柳摇烟。,羁旅思乡
漠漠郊原荒宿草。黄花趁得秋风早。万里岷峨归梦到。东篱好。未应花似行人老。古往今来成一笑。为君醉里销沈了。不用登临短帽。愁绝□。吴霜点鬓教谁扫。,写景抒情
兰桡环城数叠。雾雨侵帘箔。翠竹交苍树，幽鸟声声如答。苇岸游绿鸭。暮山合。天际浓云罨，水周币。提携一醉，浊贤清圣欢洽。瀛洲美景，尽道东南都压。今日愁颜回笑颊。飞。且将萱草归插。,写景抒情
花外红楼，当时青鬓颜如玉。淡烟残烛。醉入花间宿。白发相逢，犹唱当时曲。当时曲。断弦难续。且尽杯中。,送别题赠
潮生浦口云，潮落津头树。潮本无心落又生，人自来还去。今古短长亭，送往迎来处。老尽东西南北人，亭下潮如故。,送别题赠
烟霭空江上春。夕阳芳草渡头情。飞红已逐东风远，嫩绿还因夜雨深。情脉脉，思沈沈。卷帘愁与暮云平。栏干倚遍东西曲，杜宇一声肠断人。,写景抒情
世间何处，最难忘杯酒。惟是停云想亲友。此时无一盏，千种离愁，西风外，长伴枯荷衰柳。去年深夜语，倾倒书□，窗烛心悬小红豆。记得到门时，雨正萧萧，嗟今雨、此情非旧。待与子、相期采黄花，又未卜重阳，果能晴否。,送别题赠
碧落秋风吹玉树。翠节红旌，晚过银河路。休笑星机停弄杼。凤帏已在云深处。楼上金针穿绣缕。谁管天边，隔岁分飞苦。试等夜阑寻别绪。泪痕千点罗衣露。,送别题赠
蝉带残声移别树。晚凉房户。秋风有意染黄花，下几点、凄凉雨。渺渺双鸿飞去。乱云深处。一山红叶为谁愁，供不尽、相思句。,送别题赠
悠悠莫向文山去。要把襟裾牛马汝。遥知书带草边行，正在雀罗门里住。平生插架昌黎句。不似拾柴东野苦。侵天且拟凤凰巢，扫地从他鹆舞。,咏史怀古
消得雕栏，也不枉教，车马如狂。怪元和一事，韩公子者，归来斫去，玉毁冈。为解花嘲，朝来试看，采佩殷霞露香。君休怪，算只缘太艳，俗障难降。诗人未易平章。向百卉、雕零独後装。看洪炉大器，从来成晚，只须这著，也做花王。况是月坡，花围一尺，压尽纷纷琐细芳。还堪笑，笑龙锺老凤，方入都堂。,写景抒情
阴阴一架绀云凉。袅袅千丝翠蔓长。紫玉乳圆秋结穗，水晶珠莹露凝浆。相并熟，试新尝。累累轻翦粉痕香。小槽压就西凉酒，风月无边是醉乡。,写景抒情
金谷貂蝉侣，东山锦绣丛。管弦丝竹醉东风。漫逐流莺飞舞、乱红中。清尝吾人事，诗情我辈锺。藤萝欲上更筇。笑指壶天烟绕、斗城东。,写景抒情
冰池轻皱。喜寒律乍回，微阳初透。岁晚云黄，日晴烟暖，昼刻暗添宫漏。山色岸容都变，春意欲传官柳。最好处，正酥融粉薄，一枝梅瘦。行乐，春渐近，景胜欢长，幼眇丝簧奏。鸣玉行，退朝花院，犹有御香沾袖。试问西邻虽富，何似东皋依旧。趁未老，便优游林壑，围棋把酒。,写景抒情
红入桃腮，青回柳眼，韶华已破三分。人不归来，空教草怨王孙。平明几点催花雨，梦半阑、枕初闻。问东君，因甚将春，老了闲人。东郊十里香尘满，旋安排玉勒，整顿雕轮。趁取芳时，共寻岛上红云。朱衣引马黄金带，算到头、总是虚名。莫闲愁，一半悲秋，一半伤春。,送别题赠
抚床多感慨，白发困风烟。出门有碍，更堪寒暮雪飞天。君弃一盂一衲，奔走五湖清海，杯度不乘船。来访山中友，□□□□竿。看人间，谁得似，谪仙闲。生涯不问，留情多在酒杯间。剪烛西风谈笑，零落一尊相对，不觉已更残。回首功名事，笺记谢任安。,羁旅思乡
濯锦桥边月，几度照中秋。年年此夜清景，伴我与君游。万里相随何处，看尽吴波越嶂，更向古徐州。应为霜髯老，西望倚黄楼。天如水，云似扫，素魂流。不知今夕何夕，相对语羁愁。故国归来何事，记易南枝惊鹊，还对玉蟾羞。踏尽疏桐影，更复为君留。,送别题赠
露落风高桐叶坠。小庭院、秋凉佳气。兰堂聚饮华筵启。罢令曲、呈珠缀。晚天行云凝香袂。新声内、分明心意。玉炉初喷檀烟起。敛愁在、双蛾翠。,写景抒情
飘萧我是孤飞雁。不共红尘结怨。几度蓬莱清浅。侧翅曾傍看。有时飞入西真院。许趁风光流转。玉芯绿花开遍。可惜无人见。,羁旅思乡
家住天门阊阖外，别来几度花开。近传消息到江淮。玉京知好在，金阙尚崔嵬。流落江南山尽处，雨馀苍翠成堆。暂同溪馆醉尊。恐随丹诏动，且任玉山颓。,羁旅思乡
送春归去。说与愁无数。君去後，归何处。人应空懊恼，春亦无言语。寒日暮，腾腾醉梦随风絮。尽日间庭雨。红湿秋千柱。人恨切，莺声苦。拟倾浇闷酒，留取残红树。春去也，不成不为愁人住。,送别题赠
音信西来，匆匆思作东归计。别怀萦系。为个人留滞。尊酒团栾，莫惜通宵醉。还来未。满期君至。只在初三四。,送别题赠
斗储祥，虹流祉，兆黄虞。未□□、□圣真符。千龄叶应，九河清、神物出龟图。□□□□，□盛时、朝野欢娱。靡不覆，旋穹□，□□□，□坤舆。致万国、一变华胥。霞觞□□，□□□、□□□宸趋。五云长在，望子□、□□□□。,咏史怀古
金陵故都最好，有朱楼迢递。嗟倦客、又此凭高，槛外已少佳致。更落尽梨花，飞尽杨花，春也成憔悴。问青山、三国英雄，六朝奇伟。麦甸葵丘，荒台败垒。鹿豕衔枯荠。正朝打孤城，寂寞斜阳影里。听楼头、哀笳怨角，未把酒、愁心先醉。渐夜深，月满秦淮，烟笼寒水。凄凄惨惨，冷冷清清，灯火渡头市。慨商女不知兴废。隔江犹唱庭花，馀音。伤心千古，泪痕如洗。乌衣巷口青芜路，认依稀、王谢旧邻里。临春结绮。可怜红粉成灰，萧索白杨风起。因思畴昔，铁索千寻，谩沈江底。挥羽扇、障西尘，便好角巾私第。清谈到底成何事。回首新亭，风景今如此。楚囚对泣何时已。叹人间、今古真儿戏。东风岁岁还来，吹入锺山，几重苍翠。,羁旅思乡
海角秋高风力骤。楼台四面山容瘦。季子貂裘寒欲透。悬弧昼。高歌棣萼聊卮酒。且共追欢宽白首。清闲赢得身长久。世上功名翻覆手。为君寿。腰间要看悬金斗。,人生感怀
边堠远，置邮稀。附与征衣衬铁衣。连夜不妨频梦见，过年惟望得书归。,送别题赠
乾鹊收声，湿萤度影，庭院秋香。步月移阴，梳云约翠，人在回廊。醺醺宿酒残妆。待付与、温柔醉乡。却扇藏娇，牵衣索笑，今夜差凉。,送别题赠
掩凄凉、黄昏庭院，角声何处呜咽。矮窗曲屋风灯冷，还是苦寒时节。凝伫切。念翠被熏笼，夜夜成虚设。倚阑愁绝。听凤竹声中，犀影帐外，簌簌酿寒轻雪。伤心处，却忆当年轻别。梅花满园初发。吹香弄蕊无人见，帷有暮云千叠。情未彻。又谁料而今，好梦分胡越。不堪重说。但记得当初，重门锁处，犹有夜深月。,思妇闺怨
苍生喘未苏，贾笔论孤愤。文采风流今尚存，毫发无遗恨。凄恻近长沙，地僻秋将尽。长使英雄泪满襟，天意高难问。,咏史怀古
盘丝系腕，巧篆垂簪，玉隐绀纱睡觉。银瓶露井，彩云窗，往事少年依约。为当时、曾写榴裙，伤心红绡褪萼。黍梦光阴渐老，汀洲烟箬。莫唱江南古调，怨抑难招，楚江沈魄。薰风燕乳，暗雨梅黄，午镜澡兰帘幕。念秦楼、也拟人归，应翦菖浦自酌。但怅望、一屡新蟾，随人天角。,思妇闺怨
九十九峰下，百二十年州。西风吹起客梦，月满驿南楼。影入天河左界，辰在寿星向上，还是去年秋。要和木兰曲，载酒寿君侯。天边信，云外步，去难留。寿觞庭院依旧，已带别离愁。离合锺情未免，行止关人何事，浪白世间头。将相时来作，身健百无忧。,送别题赠
花市东风卷笑声。柳溪人影乱於云。梅花何处暗香闻。露湿翠云裘上月，烛摇红锦帐前春。瑶台有路渐无尘。,写景抒情
窗外捎溪雨响。映窗里、嚼花灯冷。浑似潇湘系孤艇。见幽仙，步凌波，月边影。香苦欺寒劲。牵梦绕、沧涛千顷。梦觉新愁旧风景。绀云，玉搔斜，酒初醒。,写景抒情
送人南浦。日日客亭风又雨。相见如何。梅子枝头春已多。真成别去。酒病明朝知几许。淋损宫袍。都是人人醉後娇。,送别题赠
何须银烛红妆，菜花总是曾留处。流觞事远，绕梁歌断，题红人去。绕蝶东墙，啼莺修竹，疏蝉高树。叹一春风雨，归来抱膝，怀往昔、自凄楚。遥望东门柳下，梦参差、欲归幽路。断红芳草，连空积水，凭高坠雾。水洗铜驼，天清华表，升平重遇。但相如老去，江淹才尽，有何人赋。,送别题赠
韶华迤逦三春暮。飞尽繁红无数。多情为与，牡丹长约，年年为主。晓露凝香，柔条千里，轻盈清素。最堪怜，玉质冰肌婀娜，江梅谩休争妒。翠蔓扶疏隐映，似碧纱笼罩，越溪游女。从前爱惜娇姿，终日愁风怕雨。夜月一帘，小楼魂断，有思量处。恐因循易嫁，东风烂熳，暗随春去。,思妇闺怨
枕深轩，散帙虚堂，畏景屡移。渐披襟临水，床就月，莲香拂面，竹色侵衣。压玉为醪，折荷当盏，卧看银潢星四垂。人归後，任肌蝉自啸，宿鸟相依。痴儿。莫道危机。悟三十九年都尽非。任纡朱拖紫，围金佩玉，青钱流地，白璧如坻。富贵浮云，身名零露，事事无心归便归。秋风动，正吴松月冷，莼长鲈肥。,写景抒情
浅浅妆成淡淡梅。见梅忆着傍妆台。书无鸿雁如何寄，肠断催归作麽回。千种恨，百般猜。为伊怀抱几时开。可堪江上风头恶，不放朝云入梦来。,思妇闺怨
嫩绿如新，娇莺似旧，今吾非故。空山过雨，留春春去。似尊前曲曲阳关，行人回首江南处。漫停云低黯，征衫憔悴，酒痕犹污。欲语。浑未住。记匹马经行，风林烟树。家山何在，想见绿窗啼雾。又何堪满目凄凉，故园梦里能归否。但数声、惊觉行云，重省佳期误。,羁旅思乡
近来愁似天来大，谁解相怜。谁解相怜。又把愁来做个天。都将今古无穷事，放在愁边。放在愁边。却自移家向酒泉。,人生感怀
炎昼永，初夜月侵床。露卧一丛莲叶畔，芙蓉香细水风凉。枕上是仙乡。浮世事，能有几多长。白日明朝依旧在，黄花非晚是重阳。不用苦思量。,思妇闺怨
少年不识愁滋味，爱上层楼。爱上层楼。为赋新词强说愁。而今识尽愁滋味，欲说还休。欲说还休。却道天凉好个秋。,人生感怀
天津仙客，话平蔡、曾把龙锺调戏。茅舍云林方隐迹，日日琴樽适意。鹏激天池，扶摇未便，尚敛摩云翅。经纶万卷，个中真负豪气。喜遇良友知心，登临酬唱，堪作词林瑞。况是韶华将近也，待约连宵春醉。对客挥毫，如虹浩饮，争涌如泉思。同寅他日，誓坚忠义相济。,羁旅思乡
织素休寻往恨，攀条幸有前缘。隔河彼此事经年。且说蓬莱清浅。障面重新团扇，倾鬟再整花钿。歌云舞雪画堂前。长共阿郎相见。,送别题赠
销薄春冰，碾轻寒玉，渐长渐弯。见凤鞋泥污，偎人强剔，龙涎香断，拨火轻翻。学抚瑶琴，时时欲翦，更掬水鱼鳞波底寒。纤柔处，试摘花香满，镂枣成班。时将粉泪偷弹。记绾玉曾教柳傅看。算恩情相著，搔便玉体，归期暗数，画遍阑干。每到相思，沈吟静处，斜倚朱唇皓齿间。风流甚，把仙郎暗掐，莫放春闲。,思妇闺怨
前时小饮春庭院。悔放笙歌散。归来中夜酒醺醺，惹起旧愁无限。虽看坠楼换马，争奈不是鸳鸯伴。朦胧暗想如花面。欲梦还惊断。和衣拥被不成眠，一枕万回千转。惟有画梁，新来双燕，彻曙闻长叹。,思妇闺怨
风高浪快。万里骑蟾背。曾识娥真体态。素面元无粉黛。身游银阙珠宫。俯看积气。醉里偶摇桂树，人间唤作凉风。,写景抒情
腻玉染深红，艳丽难常好。已是人间祓禊时，花亦随春老。唤起曲生来，醉赏惟宜早。此去阴晴十日间，点点粘芳草。,写景抒情
空明一朵扬州白。红紫无□色。是谁唤作水晶球。惹起高烧银烛、上元愁。去年一捧飞来雪。不似渠千叶。狂风一蹴过秋千。憔悴玉人和泪、望婵娟。,写景抒情
缭墙重院，时闻有、啼莺到。绣被掩馀寒，画幕明新晓。朱槛连空阔，飞絮无多少。径莎平，池水渺。日长风静，花影闲相照。尘香拂马，逢谢女、城南道。秀艳过施粉，多媚生轻笑。斗色鲜衣薄，碾玉双蝉小。欢难偶，春过了。琵琶流怨，都入相思调。,写景抒情
前欢几处笙歌地，长负登临。月幌风襟。犹忆西楼著意深。莺花见尽当时事，应笑如今。一寸愁心。日日寒蝉夜夜砧。,羁旅思乡
云林带水山横阁。故人去尽添萧索。反照射微茫。临分愁夕阳。传柑当令节。连璧朝天阕。还有雁西飞。慰人新别离。,送别题赠
致知格物。初学工夫参圣域。天高地远无穷极。欲造精微，莫若守惟一。纯全天理明如日。都缘人欲来相惑。且将持敬为先入。若能持敬，真个是神力。,人生感怀
凝祥宴罢闻歌吹。画毂走，香尘起。冠压花枝驰万骑。马行灯闹，凤楼帘卷，陆海龙鳌山对。当年曾看天颜醉。御杯举，欢声沸。时节虽同悲乐异。海风吹梦，岭猿啼月，一枕思归泪。,送别题赠
揉香嗅蕊朝还暮。无端却被西风误。底死欲留伊。金尘蔌蔌飞。茂陵头已白。新聘谁相得。耐久莫相思。年年秋与期。,送别题赠
菊花不等重阳到。昨夜都开了。问知仙子是生辰。采翠浮金来供、玉壶春。周郎莫计文君寿。头白须相守。从今更数百年期。月底云间同跨、彩鸾归。,送别题赠
公子诗成著锦袍。王家桃叶旧妖娆。檀槽急斜金雁，彩袖翩跹翠翘。沈水过，懒重烧。十分浓醉十分娇。复罗帐里春寒少，只恐香酥拍渐消。,写景抒情
与君同醉梓州春。不辞频。漏更银。尚记梅时，出郭喜相迎。又对西风斟别酒，云过眼，月分身。傥来官职不关人。等微尘。苦劳神。更向中间，谩说假和真。只有交朋关分义，无久近，与陈新。,送别题赠
满院花香晴昼永，亭户无人。谁将心绪管青春。游丝知我懒，江柳也眉颦。近水远山都积恨，可堪芳草如茵。何曾一日不思君。无书凭朔雁，有泪在罗巾。,思妇闺怨
黄花惊破九日愁。正寒城、风雨怨秋。愁便是、秋心也，又随人、来到画楼。因缘幸自天安顿，更题红、不禁御沟。待写与、相思话，为怕奴、憔悴且休。,思妇闺怨
兴到浓时春不住。昨夜雕栏，放了花无数。谈笑急邀吟醉侣。青娥也合随轩去。媚恐情生娇恐妒。今日开尊，多幸无风雨。休唱宴琼林一句。来年花共人何处。,送别题赠
风鬟雾鬓。便觉蓬莱三岛近。水秀山明。缥缈仙姿画不成。广寒丹桂。岂是夭桃尘俗世。只恐乘风。飞上琼楼玉宇中。,写景抒情
自唱新词送岁华。鬓丝添得老生涯。十年旧梦无寻处，几度新春不在家。衣懒换，酒难赊。可怜此夕看梅花。隔年昨夜青灯在，无限妆楼尽醉哗。,送别题赠
宴罢珠帘半卷。画檐外、蜡香人散。翠雾霏霏漏声断。倚香肩，看中庭，花影乱。宛是高唐馆。宝奁炷、麝烟初暖。璧月何妨夜夜满。拥芳柔，恨今年，寒尚浅。,写景抒情
额扣龙墀苦。对南宫、春风侍女，掉头不顾。烽火连营家万里，漠漠黄沙吹雾。莽关塞、白狼玄兔。如此江山俱破碎，似输棋、局满枰无路。弹血泪，迸如雨。轻帆且问夔州戍。俯江流、桑田屡改，阵图犹故。抱此孤忠长耿耿，痛恨年华不与。但月落、荒洲绝屿。君与鹤山皆人杰，倘功名、到手还须做。平滟，洗石鼓。,羁旅思乡
乱山叠叠水泠泠。南北短长亭。客路如天杳杳，归心能地宁宁。春光荏苒花期，冷落酒伴飘零。鬓影黄边半白，烧痕黑处重青。,羁旅思乡
暮帆挂雨，冰岸飞梅，春思零乱。送客将归，偏是故宫离苑。醉酒曾同凉月舞，寻芳还隔江尘面。去难留，怅芙蓉路窄，绿杨天远。便系马、莺边清晓，烟草晴花，沙润香软。烂锦年华，谁念故人游倦。寒食相思堤上路，行云应在孤山畔。寄新吟，莫空回、五湖春雁。,送别题赠
看纤云护月，湛河汉，夜声收。正玉尘生风，银床坠露，凉叶飕飕。襟怀静吞八表，莫登山临水易惊秋。闲想多情宋玉，旧来空替人愁。温柔。乡解老秋不。丝竹间秦讴。向橙橘香边，持螯把酒，聊伴清游。骚人自应念远，与黄花、评泊晋风流。明日莼鲈兴动，待寻江上归舟。,写景抒情
雨沐芙蓉秋意清。可人风月满江城。怜风爱月方留恋，对月临风又送行。人渐远，酒须倾。只凭一醉遣多情。重来休厌刘郎老，明月清风有素盟。,送别题赠
吹笙池上道。为王孙重来，旋生芳草。水石清寒，过半春犹自，燕沈莺悄。樨柳阑干，晴荡漾、禁烟残照。往事依然，争忍重听，怨红凄调。曲榭方亭初扫。印藓迹双鸳，记穿林窈。顿隔年华，似梦回花上，露平晓。恨遂孤鸿，客又去、清明还到。便墙头归骑，青梅已老。,送别题赠
青楼宴，靓女荐瑶杯。一曲白云江月满，际天拖练夜潮来。人物误瑶台。醺醺酒，拂拂上双腮。媚脸已非朱淡粉，香红全胜雪笼梅。标格外尘埃。,写景抒情
自注铜瓶，作梅花供，尊前数枝。说边头旧话，人生消得，几番行役，问我何之。小队红旗，黄金大印，直待封侯知几时。杯行处，且淋漓一醉，明日东西。如椽健笔鸾飞。还为写春风陌上词。便平生豪气，销磨酒里，依然此乐，儿辈争知。霜重貂裘，夜寒如水，饮到月斜犹未归。仙山路，有笙簧度曲，声到琴丝。,人生感怀
怎奈花残又莺老。槛里青梅数枝小。新荷长池沼。当晴昼、燕子声闹。亭栏花绽颜色好。风雨催催、等闲开了。酒醒暗思量，无个事、甚刚烦恼。,写景抒情
禁门锺晓，忆君来朝路，初翔鸾鹄。西府中台推独步，行对金莲宫烛。蹙绣华鞯，仙葩宝带，看即飞腾速。人生难料，一尊此地相属。回首紫陌青门，西湖闲院，锁千梢修竹。素壁栖鸦应好在，残梦不堪重续。岁月惊心，功名看镜，短鬓无多绿。一欢休惜，与君同醉浮玉。,人生感怀
动而思止。止即患生徒自喜。试举幡风。未举之前说已通。携瓶沽酒。却著衫来为我寿。者也之何。赚却阎浮世上多。,人生感怀
小雨分江，残寒迷浦，春容浅入蒹葭。雪霁空城，燕归何处人家。梦魂欲渡苍茫去，怕梦轻、还被愁遮。感流年，夜汐东还，冷照西斜。萋萋望极王孙草，认云中烟树，鸥外春沙。白发青山，可怜相对苍华。归鸿自趁潮回去，笑倦游、犹是天涯。问东风，先到垂杨，後到梅花。,羁旅思乡
云深别有深庭宇。小帘栊、占取芳菲多处。花暗水房春，润几番酥雨。见说苏堤晴未稳，便懒趁、踏青人去。休去。且料理琴书，夷犹今古。谁见静里闲心，纵荷衣未茸，雪巢堪赋。醉醒一乾坤，任此情何许。茂树石床同坐久，又却被、清风留住。欲住。奈帘影妆楼，翦灯人语。,送别题赠
梅笑东风，只两日间，又新岁华。有玉龟阿母，献三蟠实，蕊宫仙子，飞七香车。春满虾帘，雪晴鸳瓦，窗户非烟笼翠纱。萱堂上，看衣翻戏彩，觞捧流霞。君家。元是仙家。几度看菖蒲九节花。来剑池丹井，平分风月，一溪流水，犹泛胡麻。寿庆千秋，荣封两国，绿鬓犹深杨柳鸦。长生药，在蓬莱顶上，不必丹砂。,写景抒情
离情冰泮，归心云扰，黯然凝伫江皋。柳色摇金，梅香弄粉，依稀满眼春娇。常记极游遨。更与持玉，因解金貂。郎去翟塘，妾家巫峡水迢迢。别来暗减风标。奈碧云暗断，翠被香消。春草生池，芳尘凝榭，凄凉月夕花朝。千里梦魂劳。但鸟啼渡口，猿响山椒。拟把无穷幽恨，万叠写霜绡。,送别题赠
明眸秀色。双蛾巧画春山碧。盈盈标韵倾瑶席。一见尊前，宛是旧相识。深期密语虽端的。良宵无奈成轻掷。忍教只恁空相忆。得入手来，无限好则剧。,写景抒情
红分翠别。宿酒半醒，征鞍将发。楼外残钟，帐前残烛，窗边残月。想伊绣枕无眠，记行客、如今去也。心下难拚，眼前难觅，口头难说。,送别题赠
玉童西迓浮丘伯。洞天冷落秋萧瑟。不用许飞琼。瑶台空月明。清香凝夜宴。借与韦郎看。莫便向姑苏。扁舟下五湖。,送别题赠
木犀开了。还是生辰到。一笑对西风，喜人与、花容俱好。寿筵开处，香雾扑帘帏，笙簧奏，星河晓，拼取金倒。当年仙子，容易抛蓬岛。月窟与花期，要同向、人间不老。拈枝弄蕊，此乐几时穷，一岁里，一番新，莫与蟠桃道。,写景抒情
滟滟湖光绿一围。修林断处白鸥飞。天机云锦蘸空飞。乞我百弓真可老，为公一饮醉忘归。扁舟日日弄晴晖。,写景抒情
明日生初，还知否、明年六十。嗟老矣、满头都缟，寸心犹赤。三十载间尘土债，几千里外风涛役。赖君天、许放故山归，恩无极。出而作，入而息。美可茹，鲜可食。任浩书空咄，禹笑人寂。断国谋王非我事，抱孙弄子聊吾适。且从今、时复一中之，杯中物。,人生感怀
门外东风雪洒裾。山头回首望三吴。不应弹铗为无鱼。上党从来天下脊，先生元是古之儒。时平不用鲁连书。,咏史怀古
流水漂花，记同寻阆苑，曾宴桃源。痛饮狂歌，金盏倒垂莲。未省负、佳时良夜，烂游风月三年。别後空报瑶琴，谁听朱弦。风流少年儒将，有威名震虏，谈笑安边。寄我新诗，何事赋归田。想歌酒、情怀如旧，後房应也依然。此外莫问升沈，且斗樽前。,送别题赠
楼上钟残人渐定。庭户沉沉，月落梧桐井。闷倚琐窗灯炯炯。兽香闲伴银屏冷。淅沥西风吹雁影。一曲胡笳，别後谁堪听。誓海盟山虚话柄。凭书问著无言应。,送别题赠
飞花成阵。春心困。寸寸。别肠多少愁闷。无人问。偷啼自。残妆粉。抱瑶琴、寻出新韵。玉纤趁。南风来解幽愠。低云鬟、眉峰敛晕。娇和恨。,思妇闺怨
谪下神清洞。更遭他、揶揄黠鬼，路旁遮送。薄命书生鸡肋尔，却笑尊拳忒重。破故纸、谁教翻弄。一枕茅檐春睡美，便周公、大圣何须梦。门前客，任题凤。卜邻羊仲并求仲。愿春来、西畴雨足，土膏犁动。白发巡官占岁稔，不问京房翼奉。槔与瓮、从今无用。醉与老农同击壤，莫随人、投献嘉禾颂。在陋巷，胜华栋。,羁旅思乡
风头不定云来去。天教月到湖心住。遥夜一襟愁。水风浑似秋。藕花迎露笑。暗水飞萤照。渔笛莫频吹。客愁人不知。,送别题赠
春寂寞。长安古道东风恶。东风恶。胭脂满地，杏花零落。臂销不奈黄金约。天寒犹怯春衫薄。春衫薄。不禁珠泪，为君弹却。,思妇闺怨
白首归何晚。笑一椽、天教负与，楚江南岸。门外春山晚无数，只有匡庐似染。但想像、红妆不见。谁念香山当日事，漫青衫、泪湿人谁管。歌旧曲，空凄怨。将军未老身归汉。算功名、过了唯有，古词尘满。谁似渊明拚得老，饱看云山万点。况此老、斜川不远。终待我他年自，剪黄花、一酹重阳盏。君为我，休辞劝。,送别题赠
萸菊香凝雾。记重阳、才经三日，悬朱户。紫殿玉垣称寿，潋滟琼花清露。正万里、尘清淮浦。地宝从来标瑞应，甚新曾、秀出金芝树。正此处，诞申甫。人间小住千秋岁。画堂深、彩侍怡声，慈颜笑语。况是加恩封大国，锦诰鸾翔凤舞。便娱侍、鱼轩沙路。御果金泥宣晓宴，卷宫帘、争看元台母。家庆事，耀今古。,咏史怀古
王孙眉宇凤凰雏。天与世情疏。扬州坐上琼花底，佩锦囊、曾忆奚奴。金盏醉挥，满身花影，红袖竞来扶。十年一梦访林居。离缺重踯躇。应怜肺病临邛客，寄洞庭、春色双壶。天气未佳，梅花正好，曾醉燕堂无。,送别题赠
宇宙邮亭耳，游子问舟归。滩上滩下，转柁欲速□□迟。安得泛河一叶，寻见江南归处，多只是旬馀。此身无地著，惊浪湿征衣。独张翰，见风起，早知机。谁把乘舟，偏重良策济明时。夷岛人烟相接，恰在永嘉上浦，猛忆浩然诗。乡闾万馀里，失路一相悲。,羁旅思乡
幸有天遮蔽。为西南、空虚一面，挺生男子。塞下将军支颐卧，夜半揽衣推起。扫十万、胡人如洗。见说巴山马退，也都因、粮运如流水。剑以北，一人耳。十年梦断斜阳外。恰归来、昌蒲蘸酒，祝兄千岁。入从出藩谁不是。谁是难兄难弟。正乐意、融融未已。莫趣东方千骑去，愿时平、华皓长相对。闲富贵，只如此。,咏史怀古
枯林荒陌，矮树敷鲜叶。不见雅风标，十二分、山容野色。因何嫩茁，舞动小旗枪，梅花後，杏花前，色味香三绝。含光隐耀，尘土埋豪杰。试看大粗疏，争知变、寒云飞雪。休说休说，世只两名花，芍药相，牡丹王，未尽人间舌。,写景抒情
寒雁下荒洲。寒声带影流。便寄书、不到红楼。如此月明如此酒，无一事、但悲秋。万弩落潮头。灵胥还怒不。满湖山、犹是春愁。欲向涌金门外去，烟共草、不堪游。,送别题赠
晕粉就妆镜。掩金闺、彩丝未整。趁无人、学指鸳鸯颈。恨谁踏、藓花径。一梦蒲香葵冷。堕银瓶、脆绳挂井。扇底并团圆影。只此是、沈郎病。,思妇闺怨
翻阶红药竞芬芳。著意巧成双。须信扬州国艳，旧时曾在昭阳。盈盈背立，同心对绾，联萼飞香。牢贮深沈金屋，任教蝶困蜂忙。,写景抒情
若耶溪女。笑隔荷花语。日照新妆明楚楚，香袖风轻举。谁家白面游郎。两三遥映垂杨。醉踏落花归去，踌躇空断柔肠。,送别题赠
宫额新涂一半黄。蔷薇空自效颦忙。澹然风韵道家妆。可惜今宵无皓月，尚怜向晓有繁霜。何妨手拈一枝香。,写景抒情
呜咽南楼吹落梅。闻鸦树惊栖。梦中相见不多时。隔城今夜也应知。坐久水空碧，山月影沈西。买个宅儿住著伊。刚不肯相随。如今果被天嗔作，永落鸡群被鸡欺。空恁可怜伊。风日损花枝。,送别题赠
烧残绛蜡泪成痕。街鼓报黄昏。碧云又阻来信，廊上月侵门。愁永夜，拂香。待谁温。梦兰憔悴，掷果凄凉，两处消魂。,思妇闺怨
怕年来年去，渐雅志、易华颠。叹梦里青藜，间边银信，望外朱。十年竟成何事，虽万锺、於我曷加焉。海上潮生潮落，山头云去云还。人生天地两仪间。只住百来年。今三纪虚过，七旬强半，四帙看看。当时只忧未见，恐如今、见得又徒然。夜静花间明露，晓凉竹外晴烟。,人生感怀
流水人家，乍过了斜阳，一片苍树。怕听秋声，却是旧愁来处。因甚尚客殊乡，自笑我、被谁留住。问种桃、莫是前度。不拟桃花轻误。少年未识相思苦。最难禁、此时情绪。行云暗与风流散，方信别泪如雨。何况夜鹤帐空，怎奈向、如今归去。更可怜，闲里白了头，还知否。,送别题赠
气应三阳，氛澄六幕，翔乌初上云端。问朝来何事，喜动门阑。田父占来好岁，星翁说道宜官。拟更凭高望远，春在烟波，春在晴峦。歌管雕堂宴喜，任重帘不卷，交护春寒。况金钗整整，玉树团团。柏叶轻浮重醑，梅枝巧缀新幡。共祝年年如愿，寿过松椿，寿过彭聃。,写景抒情
雨溟。年年今日，农夫共卜新丰。登高随处好，银瓶突兀，南峙对三公。真珠露菊，更芙蓉、照水匀红。但华发衰颜，不堪频鉴青铜。相逢。行藏休借问，且徘徊、目送飞鸿。十年湖海，千里云山，几番残照凄风。蟹螯粗似臂，金英碎、琥珀香浓。请细读离骚，为君一饮千锺。,写景抒情
西风斜日兰皋路。碧嶂连红树。天公也有惜君行。小雨霏霏特地、不成晴。满城桃李春来处。我老君宜住。莫惊华发笑相扶。记取他年同姓、两尚书。,送别题赠
沆瀣金茎露，清洁玉壶冰。分明昨夜，光见南极老人星。山甫秀锺崧岳，传说上符箕尾，造物为时生。一代词科伯，飞上到蓬瀛。紫薇天，丹禁地，掌丝纶。盘洲益国，个样人物只三人。辞却翰林风月，故就湖湘霖雨，天下共为春，试看玉堂□，太半秉洪钧。,咏史怀古
厌厌夜饮平阳第。添银烛、旋呼佳丽。巧笑难禁，艳歌无间声相继。准拟幕天席地。金蕉叶泛金波齐，未更阑、已尽狂醉。就中有个风流，暗向灯光底。恼遍两行珠翠。,写景抒情
鸿落寒滨，燕辞幽馆，西成万室，颦眉人少。自古云，洞门何处，南望数峰秋晓。千骑旌麾远，去寻真、忙中心了。佩声盘入，烟霞绝顶，谁闻欢笑。当候青童相报。因待访仙人，长生微妙。置俎争来，四乡宴社，且看翠围红绕。似可扪青汉，到北扉、两城斜照。醉翁回首，丹台梦觉，钧天声杳。,咏史怀古
细细风清撼竹，迟迟日暖开花。香帏深卧醉人家。媚语娇声娅姹。姹娅声娇语媚，家人醉卧深帏。香花开暖日迟迟。竹撼清风细细。,写景抒情
前度几相逢。此日游从乐不同。竹阁荷亭欢聚处，雍容。如在蓬莱第一宫。夜半月朦胧。秉烛东园风露中。明日匆匆还入浙，忡忡。却把音书寄远鸿。,送别题赠
金丸一树带霜华。银台摇艳霞。烛阴树影两交加。秋纱机上花。飞醉笔，驻吟车。香深小隐家。明朝新梦付啼鸦。歌阑月未斜。,写景抒情
云迷越岫，枫冷吴江，天香忽到人寰。满额涂黄，别更一种施丹。天教素秋独步，笑同时、霜菊秋兰。最好处，向水阶月地，把酒相看。应有骚人雅韵，将胆瓶筠管，簇向屏山。野店云房，争待结屋中间。无奈猖狂老子，架巢卧、风露清闲。待早晚，约娥、同住广寒。,送别题赠
白日去如箭，达者惜分阴。问君何苦，长抱冰炭利名心。冀望封侯一品，侥升仙三岛，不死解烧金。听取百年曲，三叹有遗音。会良朋，逢美景，井频斟。昔人已矣，松下泉底不如今。幸遇重阳佳节，高处红萸黄菊，好把醉乡寻。澹澹飞鸿没，千古共销魂。,人生感怀
鸳鸯浓睡碧溪沙。荷花深处家。快风收电掣金蛇。凉波流素华。吴国艳，楚宫娃。红潮连翠霞。坐来忽忽烛光斜。城头闻乱鸦。,写景抒情
游丝弄晚，卷帘看处，燕重来时候。正秋千亭榭，锦窠春透。梦回褪浴华清，凝温泉、绛绡微皱。芳阴底，人立东风，露华如昼。宜酒。啼香泪薄，醉玉痕深，与春同瘦。想当年金谷，步帷初绣。彩云影里徘徊，娇无语、夜寒归後。莺窗晓，花间重携素手。,写景抒情
六月炎蒸何太盛。海榴灼灼红相映。天外奇峰千掌迥。风影定。汉宫圆扇初成咏。珠箔初褰深院静。绛绡衣窄冰肤莹。睡起日高堆酒兴。厌厌病。宿酲和梦何时醒。,写景抒情
一望西山烟雨。目断心飞何处。天外白云城。几多程。谩记阳关句。衣上粉啼痕污。陇水一分流。此生休。,羁旅思乡
恰则年时。风前雪底，初见南枝。可匆匆，花才清瘦，子已红肥。安排酒盏相随。看金弹、累累四垂。渴後情怀，鼎中风味，惟有心知。,写景抒情
华胄银青气脉，仙风斑白须眉。儿孙玉雪满庭帏。家庆人间难比。浮世事等云过，平生心有天知。举杯相约小春时。岁岁梅花里醉。,人生感怀
谁将春信到长安。江南腊向残。玉妃何事在人间。冰肌莹素颜。新月上，怯轻寒。香心破紫檀。数枝斜傍小亭闲。黄昏人倚阑。,写景抒情
桃李风前多妩媚，杨柳更温柔。唤取笙歌烂熳游。且莫管闲愁。好趁春晴连夜赏，雨便一春休。草草杯盘不要收。才晓更扶头。,写景抒情
自古齐山重九胜，登临梦想依依。偶来恰值菊花时。难逢开口笑，须插满头归。昨夜一江风色好，平明秋浦帆飞。可怜如赴史君期。且当酬令节，不用叹斜晖。,送别题赠
细雨黄梅初熟，微风燕子交飞。手拈团扇写新题。心事恹恹难寄。片月只堪供恨，双星却有重期。石榴裙子正芬菲。知为何人慵系。,送别题赠
七夕长留河汉女，重阳又属骚人。只馀八八号佳辰。中和无与拟，作一家春。俗事萦人何日了，随缘女嫁男婚。却将不系自由身。闲中书日月，随处弄儿孙。,人生感怀
层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒寻芳处，盈盈褪妆晚。已销黯。况凄凉、近来离思，应忘却、明月夜深归辇。荏苒一枝春，恨东风、人似天远。纵有残花，洒征衣、铅泪都满。但殷勤折取，自遣一襟幽怨。,思妇闺怨
征鞍南去天涯路。青山无数。更堪月下子规啼，向深山深处。凄然推枕，难寻新梦，忍听伊言语。更阑人静一声声，道不如归去。,送别题赠
上已清明都过了，客愁惟有心知。子规昨夜忽催归。驿程那复记，魂梦已先飞。回首故园花与柳，枝枝叶叶相思。归来拚得典春衣。绿阴幽远处，不管尽情啼。,羁旅思乡
玉妃谪堕烟村远。犹似瑶池见。缺月挂寒梢，时有幽香，飞到朱帘畔。春风岭上淮南岸。曾为谁魂断。依旧瘦，天若有情，天也应须管。,思妇闺怨
雪晓清笳乱起。梦游处、不知何地。铁骑无声望似水。想关河，雁门西，青海际。睡觉寒灯里。漏声断、月斜窗纸。自许封侯在万里。有谁知，鬓虽残，心未死。,羁旅思乡
景泮冰檐，情回瑶草。副能守得春来到。管曾独自索春怜，而今觑著东风笑。粉凝酥寒，云房睡觉。胭脂也不添些小。天真要与此花争，是伊占得春多少。,写景抒情
七十古来稀，人人都道。不是阴功怎生到。松姿虽瘦，偏耐云寒霜晓。看君双鬓底，青青好。楼雪初晴，庭闱嬉笑。一醉何妨玉壶倒。从今康健，不用灵丹仙草。更看一百岁，人难老。,人生感怀
唐昌观里东风软。齐王宫外芳名远。桂子典刑边。梅花伯仲间。笼茸锼暖雪。琐细雕晴月。谁驾七香车。绿云飞玉沙。,写景抒情
昨宵争个甚闲事。又不道、被谁调戏。任孜孜、求告不回头，诮满眼、汪汪地泪。奴哥一向不赌是。算谁敢、共他争气。且偎随、须有喜欢时，待款款、说些道理。,思妇闺怨
不恨穷途，所恨吾生，不见古人。似道傍郭泰，品题季伟，舟中谢尚，赏认袁宏。又似元之，与苏和仲，汲引孙子晁李秦。今安在，但高风凛凛，坟草青青。江东无我无卿。政自要胸中分渭泾。叹今人荣贵，祗修边幅，斯文寂寞，终欠宗盟。面蹉长江，目迷东野，却笑韩公接後生。知音者，恨黄金难铸，清泪如倾。,咏史怀古
夜来酒醒清无梦，愁倚阑干。露滴轻寒。雨打芙蓉泪不乾。佳人别後音尘悄，瘦尽难拼。明月无端。已过红楼十二间。,送别题赠
小亭烟柳水溶溶。野花白白红红。恼人池上晚来风。吹损春容。又是清明天气，记当年、小院相逢。凭栏幽思几千重。残杏香中。,送别题赠
麴生来言，素娥寄声，偶阆苑游。问去年今夕，逢余桂岭，前年今夕，见子菟裘。何事尘劳，启人厌倦，痴兔老蟾因缩头。宜珍重，要相期後会，直待来秋。休休。莫舞凉州。岂巫女风姨相妒不。枉停歌准拟，冰轮东上，持杯顾恋，银汉西流。一笑天悭，四并时少，应负珠帘十二楼。呼蕉叶，且与生酹古，排遣牢愁。,送别题赠
巍巍剑外，寒霜覆林枝。望衰柳、尚色依依。暮天静、雁阵高飞。入碧云际。江山秋色，遣客心悲。蜀道ε行迟。瞻京都迢递。听巴峡、数声猿啼。惟独个、未有归计。谩空怅望，每每无言，独对斜晖。,羁旅思乡
五月到盘洲，照眼红巾蹙。句引石榴裙，一唱仙翁曲。藕步进新船，斗楫飞云速。此际独醒难，一一金锺覆。,送别题赠
临水纵横回晚。归来转觉情怀动。梅笛烟中闻几弄。秋阴重。西山雪淡云凝冻。美酒一杯谁与共。尊前舞雪狂歌送。腰跨金鱼旌旆拥。将何用。只堪妆点浮生梦。,送别题赠
乡关散尽当年客。春风寂寞花无色。长日掩重门。江山眼外昏。画图高挂壁。嵩少参差碧。想见卧云人。松黄落洞门。,羁旅思乡
竹影窥灯暗，泉声语夜长。小窗无梦到高唐。独引三杯长啸、步修廊。月午衣衫冷，莲开风露香。阑干西角下银潢。我欲乘槎天上、泛寒光。,送别题赠
冥冥窈窕。□□□□□□□。□□□□。□□□□□□□。□□□□。□□□□□□□。□□□□。□□□□□□□。,写景抒情
吾年如此，更梦里、犹作狼居胥意。千首新诗千斛酒，管甚侯何侯齿。员峤波翻，瀛洲尘败，吾屐能销几。经丘寻壑，是他早计迟计。犹记辰巳嗟嗟，故人贺我，且勉呼君起。五十不来来过二，方悟人言都戏。以我情怀，借公篇韵，恨不天为纸。馀生一笑，不须邴曼容例。,人生感怀
小窗风雨，从今便忆，中夜笑谈清软。啼鸦衰柳自无聊，更管得、离人肠断。诗书事业，青毡犹在，头上貂蝉会见。莫贪风月卧江湖，道日近、长安路远。,羁旅思乡
莲叶山前，戎帐宏开，轰然最称。羡铺心如水，肯教尘，为民乞雨，唤得天应。紫逻□锋，绿林扫影，夜户都开无犬声。三乡里，笑嬉嬉度日，歌舞清平。溪头载月舟□，□□帐花旗忍送行。算浮云自在，初无著相，薰风正好，却问归程。折柳依依，憩棠□□，□□□春无尽情。趋朝去，看青冥玉钺，金辔红缨。,咏史怀古
汉家经略中原，上游眷此喉衿地。风行雷动，无前伟绩，伊谁扬厉。玉帐筹边，绣衣给，江上增气。自武侯蜕迹，羊公缓带，功名事、更谁继。方□长驱万里。笑谈间、生擒元济。非熊未兆，封留终在，同功异世。刻就丰碑，万山直下，不须沈水。要追攀二雅，流传千古，属骚人记。,咏史怀古
金玉旧情怀。风月追陪。扁舟千里兴佳哉。不似子猷行半路，却棹船回。来岁菊花开。记我清杯。西风雁过山台。把似倩他书不到，好与同来。,送别题赠
晚酌宜城酒暖。玉软嫩红潮面。醉中窈窕度娇眼。不识愁深恨浅。绣窗一缕香绒线。击双燕。海棠满地夕阳远。明月笙歌别院。,写景抒情
狂花顷刻香，晚蝶缠绵意。天与短因缘，聚散常容易。传唱入离声，恼乱双蛾翠。游子不堪闻，正是衷肠事。,送别题赠
停杯且止。斋里百无为客喜。冷淡文风。只有狂言数百通。不须载酒。粗有五车聊当寿。莫笑予何。空恁贪多嚼不多。,人生感怀
凉云归去。再约著，晚来西楼风雨。水静帘阴，鸥闲菰影，秋到露汀烟浦。试省唤回幽恨，尽是愁边新句。倦登眺，动悲凉还在，残蝉吟处。凄楚。空见说，香锁雾扃，心似秋莲苦。宝瑟弹冰，玉台窥月，浅澹可怜偷聚。几时翠沟题叶，无复绣帘吹絮。鬓华晚，念庾郎情在，风流谁与。,写景抒情
素秋向晚，正洞庭木落，疏林凋绿。惟有岩前双桂树，翠叶香浮金粟。皓月飞来，徘徊树杪，光射林间屋。夜深人静，好风忽起庭竹。俄顷万籁号鸣，清寒疑乍，听高岩悬瀑。起看碧天澄似洗，应费明河千斛。细酌鹅黄，宴搜奇句，逸气凌鸿鹄。浩歌归去，却愁踏碎琼玉。,写景抒情
岁月如驰乌兔飞。情怀著酒强支持。经年不见宫妆面，碧谁斟翡翠卮。江路晚，夕阳低。奚奴空负锦囊归。欲凭驿使传芳信，未放东风第一枝。,送别题赠
湿云待向三更吐。更是沉沉雨。眼前儿女意堪怜。不说明朝後日、说明年。当年知道晴三鼓。便似佳期误。笑他拜月不曾圆。只是今朝北望、也凄然。,送别题赠
飞花红不聚。都因夜来雨。枝头冷落情如许。东风谁是主。看看满地，堆却香絮。但目断、章台路。残英剩蕊留春住。春归何处去。春归何处去。,写景抒情
睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回芳草，荣光浮动，掩皱银塘水。方杏靥匀酥，花吐绣，园林排比红翠。见乳燕捎蝶过繁枝。忽一线炉香逐游丝。昼永人闲，独立斜阳，晚来情味。便乘兴携将佳丽。深入芳菲里。拨胡琴语，轻拢慢捻总伶俐。看紧约罗裙，急趣檀板，霓裳入破惊鸿起。颦月临眉，醉霞横脸，歌声悠扬云际。任满头红雨落花飞。渐鹊楼西玉蟾低。尚徘徊、未尽欢意。君看今古悠悠，浮宦人间世。这些百岁，光阴几日，三万六千而已。醉乡路稳不妨行，但人生、要适情耳。,写景抒情
吹面无寒，沾衣不湿，岂不快哉。正杏花雨嫩，红飞香砌，柳枝风软，绿映芳台。燕似谈禅，莺如演史，犹有海棠连夜开。清明也，尚阴晴莫准，蜂蝶休猜。朝来。应问苍苔。甚几日都成锦绣堆。念四方宾友，不堪渭树，一年春事，已属庭槐。宿酒难醒，多情易老，争奈传杯不放杯。如何好，看秋千戏剧，蹴鞠恢谐。,写景抒情
簟纹衫色娇黄浅。钗头秋叶玲珑翦。轻怯瘦腰身。纱窗病起人。相思魂欲绝。莫话新秋别。何处断离肠。西风昨夜凉。,思妇闺怨
一曲危弦断客肠。津桥捩转牙樯。江心云带蒲帆重，楼上风吹粉泪香。瑶草碧，柳芽黄。载将离恨过潇湘。请君看取东流水，方识人间别意长。,送别题赠
凉露洗秋空。菊径鸣蛩。水晶帘外月玲珑。烛蕊双悬人似玉，簌簌啼红。宋玉在墙东。醉袖摇风。心随月影入帘栊。戏著锦茵天样远，一段愁浓。,写景抒情
玉人为我殷勤醉。向醉里、添姿媚。偏著冠儿钗欲坠。桃花气暖，露浓烟重，不自禁春意。绿榆阴下东行水。渐渐近、凄凉地。明月侵床愁不睡。眉儿吃皱，为谁无语，阁住阳关泪。,思妇闺怨
儿童嬉戏杏花堤。春归不解悲。重来草露湿人衣。无花空绕枝。曾学道，久望机。一尊甘若饴。平生鱼鸟与同归。临风心自知。,写景抒情
晚春天气融和，乍惊密雪烟空坠。因风飘荡，千门万户，牵情惹思。青眼初开，翠眉才展，小园长闭。又谁知化作，琼花玉屑，共榆荚、漫天起。深院美人慵困，乱云鬟、尽从妆缀。小廊回处，氍毹重叠，轻拈却碎。飞入楼台，舞穿帘幕，总归流水。怅青春又过，年年此恨，满东风泪。,写景抒情
照水残红零乱，风唤去。尽日测测轻寒，帘底吹香雾。黄昏客枕无，细响当窗雨。看两两相依燕新乳。楼下水，渐绿遍、行舟浦。暮往朝来，心逐片帆轻举。何日迎门，小槛朱笼报鹦鹉。共剪西窗蜜炬。,思妇闺怨
画堂帘卷兽香浓。花上雪玲珑。平地十州三岛，蟠桃已试春红。清朝旧德，仙姿难老，主眷方隆。烂醉笙歌丛里，年年先占春风。,写景抒情
芳景到横塘，官柳阴低覆，新过疏雨。望处藕花密，映烟汀沙渚。波静翠展琉璃，似伫立、飘飘川上女。弄晓色，正鲜妆照影，幽香潜度。水阁薰风对万姝，共泛泛红绿，闹花深处。移棹采初开，嗅金缨留取。趁时凝赏池边，预後约、淡云低护。未饮且凭阑，更待满、荷珠露。,写景抒情
春来腊去，一番新风景，为君开设。试忆前时花雨坠，只少梅花清绝。两个难逢，一分才欠，巧杀终如拙。玉梅人唤，雪儿来对时节。应更付属楼头，丁宁笛伴，莫把声声彻。玉女行春娇渡马，休是鹊桥轻别。对我三人，与君一醉，醉了樽重设。清歌未放，更须天上呼月。,写景抒情
山雨绝。山重冷如冰雪。窗外芭蕉三两叶。影排窗上月。醉枕惊回蝴蝶。好梦无人共说。心事悠悠芳草歇。不眠听鼠啮。,思妇闺怨
殷云凋叶晚晴初。篱落认奚奴。才近西窗灯火，旋收残夜琴书。秋深露重，天空海阔，玉界香浮。木落秦山清瘦，西风几许工夫。,写景抒情
水落槎枯，田荒玉碎。夜阑秉烛惊相对。故家人物已无传，一灯却照清江外。色展天机，光摇海贝。锦囊日月奚童背。重逢何处抚孤松，共吟风月西湖醉。,送别题赠
天下伟人物，荆楚号名流。幅员千里，英气磅礴岳南州。雁峤高参翼轸，石鼓下盘朱府，衮衮应公侯。常记生申旦，明日是中秋。挈明月，翳翔凤，驷飞虬。东南一尉，何事三载漫淹留。谈笑洞庭青草，从此阆风阊阖，高处看鳌头。更种阶庭玉，慈母念方稠。,咏史怀古
水枫叶下，乍湖光清浅。凉生商素。西帝宸游罗翠盖，拥出三千宫女。绛采娇春，铅华掩昼，占断鸳鸯浦。歌声摇曳，浣沙人在何处。别岸孤袅一枝，广寒宫殿，冷落栖愁苦。雪艳冰肌羞淡泊，偷把胭脂匀注。媚脸笼霞，芳心泣露，不肯为云雨。金波影里，为谁长恁凝伫。,思妇闺怨
桃花开尽，正溪南溪北，春风春雨。寒食清明都过了，愁杀一声杜宇。醉跨蹇驴，踏翻芳草，满满斟鹦鹉。游仙梦觉，不知身在何处。因甚青鸟不来，一年春事，拈指都如许。人在白云流水外，多少莺啼燕语。遣兴成诗，烹茶解酒，日落蔷薇坞。玉龙嘶断，乱鸦惊起无数。,写景抒情
阮琴斜挂香罗绶。玉纤初试琵琶手。桐叶雨声乾。真珠落玉盘。朱弦调未惯。笑倩春风伴。莫作别离声。且听双凤鸣。,送别题赠
海棠亭午沾疏雨。便一饷、胭脂尽吐。老去惜花心，相对花无语。羽书万里飞来处。报扫荡、狐嗥兔舞。濯锦古江头，飞景还如许。,写景抒情
淡烟凝翠锁寒芜。斜阳挂碧梧。沙头三两雁相呼。萧萧风卷芦。何处笛，一声孤。岸边人钓鱼。快帆一夜泊桐庐。问人沽酒无。,写景抒情
老去休惊节物催。菊花端的为君开。携壶幸有齐山客，怀古还如单父台。松掩映，水萦回。使君强健得重来。不须细把茱萸看，且尽丰年酒一杯。,咏史怀古
雪馀寒退。惟有青松在。春不加荣寒不悴。用舍如公都耐。流肪磊落龟蛇。会留红日西斜。欲助我公寿骨，蟠桃等见桃花。,写景抒情
年年金蕊艳西风。人与菊花同。霜鬓经春重绿，仙姿不饮长红。焚香度日尽从容。笑语调儿童。一岁一杯为寿，从今更数千锺。,写景抒情
泪眼偎人强敛。鲛绡上、尚馀斑点。别後何愁不相见。只愁伊，被旁人，施暗箭。致得心肠转。教令得、神魂撩乱。那更日疏又日远。恁时节，想难为，看我面。,思妇闺怨
丝丝线线。惹起云根燕。万里江山春欲遍。多在梨花庭院。经旬一见通宵。恍如身在蓝桥。记与巫山神女，不禁暮暮朝朝。,写景抒情
枫荻响飕飕。长江六月秋。二十年、重到沙头。城郭人民那似旧，曾识面、两三鸥。落日且登楼。英雄休涕流。望黄旗、王气东浮。借问烟芜苍莽处，还莫是、古襄州。,送别题赠
思晴好，我欲问花神。刚道社公旧水，一回旧也一回新。不是雨般春。,写景抒情
野色一桥分。活水流云直到门。落叶堆篱从不扫，开尊。醉里教儿诵楚文。隔断马蹄痕。商鼎熏花独自闻。吟思更添清绝处，黄昏。月白枝寒雪满村。,写景抒情
客中重九共登高。逼烟霄。见秋毫。云涌群山，山外海翻涛。回首中原何处是，天似幕，碧周遭。茱萸蕊绽菊方苞。左倾醪。右持螯。莫把闲愁，空使寸心劳。会取八荒皆我室，随节物，且游遨。,写景抒情
游赏竞。看取落红阵阵。花睡不成娇似病。春寒空受尽。旧日不知繁盛。欲饮如今无兴。恨满东风无绿鬓。东风还自恨。,写景抒情
积水凝深碧，斜阳散满红。扁舟轻漾白苹风。曲港孤村萦绕、路相通。野色浮尊净，荷香入座浓。胜游聊复五人同。恰似辋川当日、画图中。,写景抒情
门外绮罗入绣。堂上华灯入昼。领略一番春，共醉连宵歌酒。今後。今後。如此遨头少有。,写景抒情
丝雨织莺梭。浮钱点细荷。燕风轻、庭宇正清和。苔面唾茸堆绣径，春去也、奈春何。宫柳老青娥。题红隔翠波。扇鸾孤、尘暗合欢罗。门外绿阴深似海，应未比、旧愁多。,写景抒情
梅雪飘香，杏花开艳燃春昼。铜驼烟淡晓风轻，摇曳青青柳。海燕归来未久。向雕梁、初成对偶。日长人困，绿水池塘，清明时候。帘幕低垂，麝煤烟喷黄金兽。天涯人去杳无凭，不念东阳瘦。眉上新愁压旧。要消遣、除非酒。酒醒人静，月满南楼，相思还又。,写景抒情
梅子熟时到几回。桃花开後不须猜。重来松竹意徘徊。惯听禽声浑可谱，饱观鱼阵已能排。晚云挟雨唤归来。,写景抒情
海棠开，春已半，桃李又如许。一朵梨花，院落阑干雨。不禁中酒情怀，爱闲懊恼，都忘却、旧题诗处。燕莺语。溪岸点点飞绵，杨柳无重数。带得愁来，莫恁空休去。断肠芳草天涯，行云荏苒，和好梦、有谁分付。,思妇闺怨
芽鼓声中，又妆点、千红万绿。春试手，银花影粲，雪梅香馥。归梦不知家近远，飞帆正挂天西北。记年时、歌舞绮罗丛，凭谁续。烟水迥，云山簇。劳怅望，伤追逐。把蛛丝鹊喜，意□占卜。月正圆时羞独照，夜偏长处怜孤宿。悔从前、轻被利名牵，征尘扑。,写景抒情
初上舞茵时，争看袜罗弓窄。恰似晚霞零乱，衬一钩新月。折旋多态小腰身，分明是回雪。生怕因风飞去，放真珠帘隔。,写景抒情
蓝缸花半绽。正西窗凄凄，断萤新雁。别久逢稀，谩相看华发，共成销黯。总是飘零，更休赋、梨花秋苑。何况如今，离思难禁，俊才都减。今日山高江浅。又月落帆空，酒醒人远。彩袖乌纱，解愁人、惟有断歌幽婉。一信东风，再约看、红腮青眼。只恐扁舟西去，苹花弄晚。,送别题赠
前度月圆时，月下相携手。今夜天边月又圆，夜色如清昼。风月浑依旧。水馆空回首。明夜归来试问伊，曾解思量否。,送别题赠
别酒带愁酸，千里失群黄鹄。行到小桥梯下，便飞云南北。不妨垂手小徘徊，日影转阑曲。从此贺囊佳制，有新奇题目。,送别题赠
披锦泛江客，横槊赋诗人。气吞宇宙，当拥千骑静胡尘。何事折腰执版，久在泛莲幕府，深觉负平生。踉众人底，欲语复吞声。庆垂弧，期赐杖，酒深倾。愿君大耐，碧眸丹颊百千龄。用即经纶天下，不用归谋三径，一笑友渊明。出处两俱得，亦鹏。,咏史怀古
堤前亭午未融霜。风紧雁无行。重寻旧日岐路，茸帽北游装。期信杳，别离长。远情伤。风翻酒幔，寒凝茶烟，又是何乡。,送别题赠
洗妆真态，不作铅华御。竹外一枝斜，想佳人、天寒日暮。黄昏小院，无处著清香，风细细，雪垂垂，何况江头路。月边疏影，梦到消魂处。结子欲黄时，又须著、廉纤细雨。孤芳一世，供断有情愁，销瘦却，东阳也，试问花知否。,思妇闺怨
年少太平时，名园甲第。谈笑雍容万锺贵。姚黄重绽，长对小春天气。绮罗丛里惯，今朝醉。台衮向贤，元枢虚位。壮岁青云自曾致。流霞麟脯，难老洛滨风味。谢公须再为，苍生起。,咏史怀古
是雨还堪拾。道非花、又从帘外，受风吹入。扑落梅梢穿度竹，恐是鲛人诉泣。积至暮、萤光熠熠。色映万山迷远近，满空浮、似片应如粒。忘炼得，我双睫。吟肩耸处飞来急。故撩人、粘衣袖，嫩香堪。细听疑无伊复有，贪看一行一立。见僧舍、茶烟飘湿。天女不知维摩事，漫三千、世界缤纷集。是翦水、谁能及。,写景抒情
寒萧索。征鸿过尽离怀恶。离怀恶。江空天迥，夜寒枫落。有人应误刀头约。情深翻恨郎情薄。郎情薄。梦回长是，半床闲却。,思妇闺怨
柳际梅边腊雪乾。钗头蝴蝶又成团。飘零萍梗江湖客，冷落笙箫灯火天。浇浊酒，惜流年。牙旗夜市几时穿。太平乐事终须在，老去心情恐不然。,人生感怀
骤西风凄惨，秋昊平分，晚收清昼。素月潜生，倚危墙时候。渐照芳樽，前中孤影，喜暂时为友。醉学吴儿，狂歌乱拍，蹁跹双袖。堪叹从来，误了词赋，进取才能，桂枝难勾。纵得虚名，与平生相负。缰锁尘埃，愿怀圭组，强剑眉低首。平地神仙，清凉世界，君曾知否。,写景抒情
梨花著雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。酒兵昨夜压愁城。太狂生。转关情。写尽胸中，磊未全平。却与平章珠玉价，看醉里，锦囊倾。,送别题赠
花柳争春。湖山竟秀，恰近清明。绮席从容，兰舟摇曳，稳泛波平。君恩许宴簪缨。密座促、仍多故情。一部清音，两行红粉，醉入严城。,写景抒情
照水飞禽斗影，舞风小径低花。征鸿排尽相思字，音信落谁家。系恨腰围顿减，禁愁酒力难加。楼高日暮休帘卷，芳草满天涯。,送别题赠
天台不是登长道。浑如弱水烟波渺。楼上指归程。春风无限情。石桥书不到。雁阵横空杳。愁绪比遥峰。依依千万重。,送别题赠
花近清明晚风寒。锦幄兽香残。醺醺醉里，匆匆相见，重听哀弹。春情入指莺声碎，危柱不胜弦。十分得意，一场轻梦，淡月阑干。,写景抒情
梦里骖鸾驭。望蓬莱不远，翩然被风吹去。吹到楚楼烟月上，不记人间何处。但疑是、蓬壶别所。缥缈霓裳天女队，奉一仙、满把流霞举。如唤我，醉中舞。醉醒梦觉知何许。问潇湘今日，谁与主盟尊俎。无限青春难老意，拟倩管弦寄与。待新筑沙堤稳步。万里云霄都历遍，却依前、流水桃源路。留此笔，为君赋。,咏史怀古
吾皇睿哲。廷有真三杰。同向清时扬茂烈。掩迹皋陶夔契。联镳忽访山樊。凉生花底清尊。太史明朝日奏，台星皆聚柴门。,咏史怀古
梦中北去又南来。饱风埃。鬓华衰。浮木飞蓬，踪迹为谁催。自笑自悲还自语，一杯酒，鼻如雷。晓舆行处觉春回。屑琼瑰。糁莓苔。病眼冲寒，欲闭又还开。水近人家篱落畔，遥认得，一枝梅。,羁旅思乡
少日春风满眼，而今秋叶辞柯。便好消磨心下事，莫忆寻常醉後歌。可怜白发多。明日扶头颠倒，倩谁伴舞婆娑。我定思君拼瘦损，君不思兮可奈何。天寒将息呵。,思妇闺怨
梦觉、透窗风一线，寒灯吹息。那堪酒醒，又闻空阶，夜雨频滴。嗟因循、久作天涯客。负佳人、几许盟言，便忍把、从前欢会，陡顿翻成忧戚。愁极。再三追思，洞房深处，几度饮散歌阑，香暖鸳鸯被，岂暂时疏散，费伊心力。云尤雨，有万般千种，相怜相惜。恰到如今，天长漏永，无端自家疏隔。知何时、却拥秦云态，愿低帏昵枕，轻轻细说与，江乡夜夜，数寒更思忆。,思妇闺怨
弄月黄昏，封霜清晓，数枝影堕溪滨。化工先手，幻出一番新。片片雕酥碾玉，寒苞似、已泄香尘。聊相对，畸人投分，尊酒认荀陈。吾年，今老矣，佳人薄相，笑插林巾。愧苍颜白发，回授乌云。玉镜台边试看，相宜是、浅笑轻颦。君知否，寿阳额上，不似鬓边春。,人生感怀
星斗昭回自一天。疏梅池畔斗清妍。蟠桃正熟藕如船。叶上灵龟来瑞世，林间白鹤舞胎仙。春秋不记几千年。,写景抒情
柏舟高躅。晚岁宜遐福。门户壮，疏汤沐。青袍围白发。端锦缥犀轴。仙桂长，交柯却映蟠桃熟。缥缈长江曲。入破□箫逐。香雾满，飞华屋。玉钩凉月挂，冰麝芙蓉馥。千万寿，酒中倒卧南山绿。,写景抒情
陌上柔条初破芽。东邻蚕种已生些。平冈细草鸣黄犊，斜日寒林点暮鸦。山远近，路横斜。青旗沽酒有人家。城中桃李愁风雨，春在溪头野荠花。,写景抒情
柳桥花坞南城陌。朱颜绿发长安路。雨後小池台。寻常载酒来。马头今日路。却望城西去。斜日下汀洲。断云和泪流。,写景抒情
苕水能清，更有人如水。秋水横边簇远山，相对盈盈里。溪上有鸳鸯，艇子频惊起。何似收归碧玉池，长在阑干底。,写景抒情
小径红稀，芳郊绿遍。高台树色阴阴见。春风不解禁杨花，乱扑行人面。翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。,写景抒情
六月到盘洲，水阁盟鸥鹭。面面纳清风，不受人间暑。彩舫下垂杨，深入荷花去。浅笑擘莲蓬，去却中心苦。,写景抒情
记红颜日、向瑶阶，得俊饮、散蓬壶。绣鞍纵骄马，故坠鞭柳径，缓辔花衢。斗帐兰曲，曾是振、声名上都。醉倒旗亭，更深未归，笑倩人扶。光阴到今二纪，算难寻前好，懒访仙居。近来似闻道，向雾关云洞，自乐清虚。月帔与星冠，不念我、华皓鬓。纵教重有相逢，似得旧时无。,咏史怀古
清颖东流，愁目断、孤帆明灭。宦游处、青山白浪，万重千叠。孤负当年林下意，对床夜雨听萧瑟。恨此生、长向别离中，添华发。一尊酒，黄河侧。无限事，从头说。相看恍如昨，许多年月。衣上旧痕馀苦泪，眉间喜气添黄色。便与君、池上觅残春，花如雪。,送别题赠
古寺枕空山，楼上昏钟静。饥鼠偷灯尾蘸油，悄悄无人影。长剑匣中鸣，今古深思省。此夕行藏独倚楼，风雨凄凄冷。,咏史怀古
小杏春声学浪仙。疏梅清唱替哀弦。似花如雪绕琼筵。腮粉月痕妆罢後，脸红莲艳酒醒前。今年水调得人怜。,写景抒情
名在休文季孟间。一时风味更萧然。琼林不逐春风老，安用丹砂巧驻颜。春入户，酒吹澜。小桃枝上锦阑斑。明年欲与君为寿，无路相从入道山。,送别题赠
元九不回，胡三不问，花说与谁。赖得东皇，调停春住，句管花飞。庭前密打红围。想孙子、兵来出奇。似恁丰神，谁人刚道，色比明妃。,送别题赠
腊前三白。春到西园还见雪。红紫花迟。借作东风万玉枝。归田计决。麦饭熟时应快活。身在高楼。心在山阴一叶舟。,写景抒情
枕帐依依残梦，斋房忽忽馀酲。薄衣团扇绕阶行。曲阑幽树，看得绿成阴。檐雨为谁凝咽，林花似我飘零。微吟休作断肠声。流莺百啭，解道此时情。,写景抒情
光风霁月，信行窝到处，人间天上。一笑唤回新造化，满眼翠舒红放。脑後功名，脚跟富贵，梦断春旗仗。辐巾萧散，任他虮虱龙象。正是杨柳初眠，海棠半睡，锦绣天开障。鹤骨松筋年望八，得醉不妨澜浪，节过烧灯，时催修禊，迎面韶华荡。宗文扶著，问翁马首何向。,写景抒情
此翁幸自偏盲，那堪右目生微翳。羽流禳谢，缁郎忏悔，天乎无罪。客曰不然，也因口腹，也因瞻视。汝夜披黄卷，日餐丹荔，贻伊戚、将谁怼。长智都缘更事。尽今生、十分珍卫。暮年怕杀，汗青蠹简，擘红高会。也莫贪他，君谟旧谱，子云奇字。特邀张司业，看花题竹，韩家园内。,咏史怀古
纷纷都说会双星。鹊桥成。凤骖迎。风雨凄凉，何故锁苍冥。儿女空愁谁解意，须道我，试来听。人间天上不同情。最无凭。是柔盟。应怪痴人，虚妄做浮生。正值楼台多簇燕，教没兴，不开晴。,送别题赠
春牛春杖。无限春风来海上。便与春工。染得桃红似肉红。春幡春胜。一阵春风吹酒醒。不似天涯。卷起杨花似雪花。,写景抒情
八九十翁嬉入市。把菊簪萸，共说新美。何以祝公千百岁。寿潭自酌花间水。白鹭沉沉飞复起。杜老江头，不恨秋风里。欲种蟠根天上李。三千年看青青子。,送别题赠
盘之水，盘之水，清可濯吾缨。我与盘山疏一月，黄花满意绕荒城。怀抱向谁倾。十之十，十之十，十十到千龄。我与盘山同一月，不占甲子後先晴。携手看升平。,写景抒情
花径不曾扫，蓬户为君开。元戎小队，清晓佳客与同来。我为衰迟多病，且恁浇花艺药，随分葺池台。多谢故人意，迂访白云隈。暮春月，修禊事，会兰斋。一觞一咏，何愧当日畅幽怀。况是茂林修竹，映带清流湍激，山色碧崔嵬。勿复叹陈迹，且为醉金杯。,送别题赠
报答风光思更新。安排好语续阳春。罗胸玉藻英华别，信手银钩点画匀。歌妙曲，想光尘。相望尺五叹参辰。曲终强对红颜笑，欠我高谈惊座人。,送别题赠
惨惨枯梢，初疑似、真酥点滴。见深红蒂萼，方认早梅消息。粉艳牵连春意动，冰姿照映霜华白。伴苍松、修竹似幽人，相寻觅。香远近，枝南北。幽涧畔，疏篱侧。便佣儿贩妇，也知怜惜。渭水渔翁方入社，西湖处士成陈迹。爱平生、炯炯岁寒心，无今昔。,写景抒情
见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。,写景抒情
冰轮万里。云卷天如洗。先向海山生大士。却诞卯金之子。冰盆荔子堪尝。胆瓶茉莉尤香。震旦人人炎热，补陀夜夜清凉。,写景抒情
雁向愁边落。渺汀洲、孤云细雨，暮天寒角。有美人兮山翠外，谁共霜桥月壑。想朋友、春猿秋鹤。竹屋一灯棋未了，问人间、局面如何著。风雨夜，更商略。六州铁铸从头错。笑归来、冰鲈堪脍，雪螯堪嚼。莫遣孤舟横浦溆，也怕浪狂风恶。且容把、钓纶收却。云外空山知何似，料清寒、只与梅花约。逋老句，底须作。,羁旅思乡
野水寻溪路，青山踏晚春。偶来相值却锺情。一树琼瑶洗尽、客衣襟。曲沼通诗梦，幽窗净俗尘。何时散发伴裙。後夜相思生怕、月愁人。,写景抒情
杨子津头风色暮。孤舟渺渺江南去。忆得佳人临别处。愁返顾。青山几点斜阳树。可忍归期无定据。天涯已听边鸿度。昨夜乡心留不住。无驿数。梦中行了来时路。,羁旅思乡
天阔玉屏空。轻阴弄、淡墨画秋容。正凉挂半蟾，酒醒窗下，露催新雁，人在山中。又一片，好秋花占了，香换却西风。箫女夜归，帐栖青凤，镜娥妆冷，钗坠金虫。西湖花深窈，闲庭砌、曾占席地歌钟。载取断云归去，几处房栊。恨小帘灯暗，粟肌消瘦，薰炉烟减，珠袖玲珑。三十六宫清梦，还与谁同。,思妇闺怨
初过元宵三五後。曲槛依依，终日摇金牖。瘦损舞腰非为酒。长条聊赠垂鞭手。几叶小梅春已透。信是风流，占尽人间秀。走马章台还举首。可人标韵强如旧。,送别题赠
草草复匆匆，相见也还相忆。记取梦魂诗思，似水光山色。清音堂下一扁舟，谁主又谁客。休厌一杯相劝，看梅梢将白。,送别题赠
目断江横，相思字、难凭雁足。从别後、倦歌慵绣，悄无拘束。烟柳翠迷星眼恨，露桃红沁霞腮肉。傍琐窗、终日对文枰，翻新局。频暗把，归期卜。芳草恨，阑干曲。谢多情海燕，伴愁华屋。明月自圆双蝶梦，彩云空伴孤鸾宿。任画帘、不卷玉钩闲，扬花扑。,送别题赠
梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。闻道管领多才，清词好句，泥落空梁燕。好换蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。,写景抒情
鹤外倚楼看。云晴天。天高鸡犬碍云关。掉臂双仙留不彻，还任人间。客佩振珊珊。来贺平安。年年直待卷灯还。似是天公偏著意，占破春闲。,送别题赠
日下船篷人未起。一个燕儿，说尽伤春意。江上残花能有几。风催雨促成容易。湖海客心千万里。著力东风，推得人行未。相次桃花三月水。菱歌谁伴西湖醉。,送别题赠
仙姝丽绝。被服红绡肤玉雪。火齐堆盘。常得杨妃带笑看。劳生重马。远贡长为千古话。林下甘芳。却准幽人餍饫尝。,咏史怀古
贤愚相去，算其间能几。差以毫厘缪千里。细思量义利，舜跖之分，孳孳者，等是鸡鸣而起。味甘终易坏，岁晚还知，君子之交淡如水。一饷聚飞蚊，其响如雷，深自觉、昨非今是。羡安乐窝中泰和汤，更剧饮，无过半醺而已。,人生感怀
杯中吸月。桂树飞琼屑。莫道胡床老子，怕风露、向凄冽。回首云娥折。老大成痴绝。且醉今宵光景，莫容易、向人说。,人生感怀
春从何处归，试向溪边问。岸柳弄娇黄，陇麦回青润。多情美少年，屈指芳菲近。谁寄岭头梅，来报江南信。,写景抒情
北书一纸惨天容。花柳春风不敢。未学宣尼歌凤德，姑从阮籍哭途穷。此身已落千山外，旧事回思一梦中。何日中兴烦吉甫，洗开阴翳放晴空。,羁旅思乡
湘屏展翠叠。恨入宫沟流怨叶。冷金花暗结。又雁影带霜，蛩音凄月。珠宽腕雪。叹锦笺、芳宇盈箧。人何在，玉箫旧约，忍对素娥说。愁切。夜砧幽咽。任帐底、沈烟渐灭。红兰谁采赠别。洛汜分绡，汉浦遗。舞鸾光半缺。最怕听、离弦乍阕。凭阑久，一庭香露，桂影弄栖蝶。,思妇闺怨
别院春深，华堂昼永，嘉宴初启。翠玉樽，红牙丝管，睡鸭沈烟里。弄晴云态，行空絮影，漠漠似飞如坠。最多情，紫绵团就，错落乱星流地。史君自有，元龙豪气，唤客且休辞醉。蝶困蜂酣，燕娇莺姹，欢意浓如此。侃其笑语，止乎礼义，衣佩细纫兰芷。遥归去，残更欲尽，晓鸦又起。,送别题赠
大都四绪阴晴半。天上油云舒又卷。若还心也似云闲，老色何由来上面。生平辛苦今潇散。得丧荣枯皆历遍。人言不死是神仙，我但耳闻非眼见。,人生感怀
银塘朱槛曲尘波。圆绿卷新荷。兰条荐浴，菖花酿酒，天气尚清和。好将沈醉酬佳节，十分酒、一分歌。狱草烟深，讼庭人悄，无吝宴游过。,写景抒情
云敛料寒轻，雨涨春波渺。旅枕无堪梦易惊，啼声催晓。尚忆故园花，红紫为容好。世路崎岖长短亭，来往何时了。,羁旅思乡
推上百花如锦绣。水满池塘，更作溅溅溜。断送风光惟有酒。苦吟不怕因诗瘦。寻壑经丘长是久。晚晚归来，稚子柴门候。万事付之醒梦後。眉头不为闲愁皱。,人生感怀
灯雾里。老去昔游不记。月似旧时人不似。小楼何处是。归卧晚香翠被。玉酒著人小醉。欲睡先来都不睡。此情那恁地。,写景抒情
说襄阳、旧事重省。记铜驼巷陌、醉还醒。笑莺花别後，刘郎憔悴萍梗。倦客天涯，还买个、西风轻艇。便欲访、骑马山翁，问岘首、那时风景。楚王城里，知几度经过，摩挲故宫柳瘿。漫吊景。冷烟衰草凄迷，伤心兴废，赖有阳春古郢。乾坤谁望，陆百里路中原，空老尽英雄，肠断剑锋冷。,咏史怀古
万事灰心犹薄宦，尘埃未免劳形。故人相见似河清。恰逢梅柳动，高兴逐春生。卜昼匆匆还卜夜，仍须月坠河倾。明年我去白鸥盟。金闺三玉树，好问紫霄程。,送别题赠
十分风味似诗人。有些子太清生。只应最嫌俗子，消瘦却盈盈。风乍静，雪初晴。月微明。泊然疏淡，莫是无情，作个关情。,写景抒情
著意栽银，砌成叶叶莲花舫。醉霞摇荡。恰似凌波样。自笑平生，鲸吸洪波量。孤心赏。不如深幌。一搦酬千想。,写景抒情
秋杪暑方退，清若玉壶冰。高楼对月，天上宫殿不曾扃。散下凄然风露，影照江山如昼，浑觉俗缘轻。弋者欲何慕，鸿羽正冥冥。世间法，唯此事，最堪凭。太虚心量，聊假梨枣制颓龄。但使心安身健，静看草根泉际，吟蚓与飞萤。一坐小千劫，无念契无生。,人生感怀
经年不踏斜桥路。青山试问谁为主。密叶转回风。寒泉落半空。此间无限兴。可便荒三径。明日下扁舟。沧波莫浪游。,羁旅思乡
楼倚晴空，炎云净、晚来风力。沧海外、等闲吹上，满轮寒璧。河汉低垂天欲近，乾坤浩荡秋无极。凭阑干、衣袂拂青冥，知何夕。登眺地，追畴昔。吴越事，皆陈迹。对清光祗有，醉吟消得。万古悠悠惟月在，浮生衮衮空头白。自骑鲸、仙去有谁知，遥相忆。,咏史怀古
翠勺银锅飨夜游。万灯初上月当楼。溶溶琥珀流匙滑，璨璨珠著面浮。香入手，暖生瓯。依然京国旧风流。翠娥且放杯行缓，甘味虽浓欲少留。,写景抒情
三月时。杨花飞尽无花飞。无花飞。不教春去，争得春归。高楼望断黄金羁。绿窗眉黛伤新离。伤新离。好将别後，长做归时。,送别题赠
过眼纷纷遥集，来归往往羝儿。草间塞口裤间啼。提携都不是，何似未生时。城上胡笳自怨，楼头画角休吹。谁人不动故乡思。江南秋尚可，塞外草先衰。,羁旅思乡
破新正春到，五叶尧，弄芳初秀。翦彩然膏，灿华筵如昼。家庆图中，老莱堂上，竟祝翁遐寿。喜气欢容，光生玉，香霏金兽。谁会高情，淡然声利，一笑尘寰，万缘何有。解组归来，访渔樵朋友。华发苍颜，任从老去，但此情依旧。岁岁年年，花前月下，一尊芳酒。,送别题赠
爱日。报疏梅动意，春前呼得。画栋晓开寿城。度百和温馨，霜华无力。斑衣翠袖，人面年年照酒色。环四座、璧月琼枝，恍然江县拟乡国。闻道抚、东岩旧迹。又殊胜、谢家清逸。知与桃花笑了，定何似青鸟，层城消息。他年妙高峰上，优昙会堪折。拥轻轩、未妨游戏，看取朱轮十。,写景抒情
苹满溪。柳绕堤。相送行人溪水西。回时陇月低。烟霏霏。风凄凄。重倚朱门听马嘶。寒鸥相对飞。,送别题赠
记得金銮同唱第，春风上国繁华。如今薄宦老天涯。十年歧路，空负曲江花。闻说阆山通阆苑，楼高不见君家。孤城寒日等闲斜。离愁难尽，红树远连霞。,羁旅思乡
把酒相劳苦，月色耀天章。冰轮碾破寒碧，飞入酒樽凉。击节词人妙句，吸此清辉万丈，肺腑亦生光。揽袂欲仙举，逸兴共天长。日边客，幕中俊，坐间狂。浩歌清啸，恍然云海渺茫茫。唤醒谪仙苏二，何事常愁客少，更恐被云妨。月与人长好，广大醉为乡。,写景抒情
八字山头来较晚，彩云未散南楼。夕阳千丈映帘钩。君侯如欲老，江水莫教流。扇底清歌尘不动，胡床明月清秋。天浆为浪玉为舟。酒阑君便起。归去立班头。,送别题赠
嗟乌兔。正茫茫、相催无定，只恁东生西没，半均寒暑。昨见花红柳绿，处处林茂。又睹霜前篱畔，菊散馀香，看看又还秋暮。忍思虑。念古往贤愚，终归何处。争似高堂，日夜笙歌齐举。选甚连宵彻昼，再三留住。待拟沈醉扶上马，怎生向、主人未肯交去。,思妇闺怨
寄径濉阳，陌上忽看，夭桃李争春。又见楚宫，行雨洗芳尘。红艳霞光夕照，素华琼树朝新。为奇姿芳润，拟倩游丝，留住东君。拾遗杜老，犹爱南塘，寄情萝薜山林。争似此、花如姝丽，獭髓轻匀。不数江陵玉杖，休夸花岛红云。少须澄霁，一番清影，更待冰轮。,写景抒情
夹路传呼杳杳，垂腰印绶累累。万般荣贵出丹枝。遥知心乐处，椿畔桂当时。酒到芳春偏弄色，轻黄泛滟鹅儿。大为行乐使堪书。醉来花下卧，便是习家池。,写景抒情
小楼独上暮锺时。红霞楼外飞。烟中远鸟一双归。城门灯火微。横短吹，傍危梯。冰轮涌海迟。天涯幽恨有谁知。凉风时动衣。,送别题赠
桂香消，梧影瘦，黄菊迷深院。倚西风，看落日，长江东去如练。先生底事，有赋飘然。刚到为田园。独醒何为，持杯自劝。未能免。休把茱萸吟玩。但管年年健。千古事、几凭阑。吾生早、九十强半。欢娱终日，富贵何时，一笑醉乡宽。倒载归来，回廊月满。,送别题赠
后土宫中标韵。天上人间一本。道号玉真妃。字琼姬。我与花曾半面。流落天涯重见。莫把玉箫吹。怕惊飞。,思妇闺怨
征雁年来得几回。春风无雁带书归。故应春瘦减春衣。花柳伤心经岁月，江湖无梦失津涯。到家无树不红飞。,送别题赠
渔父醒，春江午。梦断落花飞絮。酒醒还醉醉还醒，一笑人间今古。,写景抒情
柔怀难托。老天如水人情薄。烛痕犹刻西窗约。歌断梨云，留梦绕罗幕。寒更唱遍吹梅角。香消臂趁弓削。主家衣在羞重著。独掩营门，春尽柳花落。,思妇闺怨
万里桥边客。（下缺）,羁旅思乡
溪风吹雨晚打窗。把心情、阑入醉乡。记取在、山深处，我如今、双鬓已苍。夜阑寒影灯花淡，梦难成、清漏更长。宝瑟断、鸾胶续，泪珠弹、犹带粉香。,思妇闺怨
芳草。恨春老。自是寻春来不早。落花风起红多少。记得一枝春小。绿阴青子空相恼。此恨平生怀抱。,思妇闺怨
相与十年亲且旧。一笑天涯携手。霜际寒云逗。去年情味君思否。远水无情冰不就。好在尊前眉岫。肠断东南秀。淡烟疏月梅时候。,送别题赠
一脉分溪浅绿，数枝约岸猗红。小船横系碧芦丛。似我江湖春梦。晒网渔归别浦，举头雁度晴空。短蓑独宿月明中。醉笛一声风弄。,送别题赠
多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，发丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。休，归去来兮，北山幸有闲田地。地瘠宜瓜菜，引泉凿成方。这仲子蔬园，三公不换，况东陵自来瓜美。间走马溪头，倚阑垂钓，解衣自濯清。酿山泉、时复一中之。琴横膝。古淡无弦有音徽。送归鸿、暮云千里。蓬莱自古无路，玄圃何时到，只消曲几蒲团，镇日闲庐打眭。这乾坤日月，更远游、问他王子。,人生感怀
万灶貔貅，便直欲、扫清关洛。长淮路、夜亭警燧，晓营吹角。绿鬓将军思饮马，黄头奴子惊闻鹤。想中原、父老已心知，今非昨。狂鲵剪，於菟缚。单于命，春冰薄。政人人自勇，翘关还槊。旗帜倚风飞电影，戈铤射月明霜锷。且莫令、榆柳塞门秋，悲摇落。,咏史怀古
瑞云盘翠侵妆额。眉柳嫩、不禁愁积。返魂谁染东风笔。写出郢中春色。人去後、垂杨自碧。歌舞梦、欲寻无迹。愁随两桨江南北。日暮石城风急。,送别题赠
红粉莫悲啼，俯仰半年离别。看取雪堂坡下，老农夫凄切。明年春水漾桃花，柳岸隘舟楫。从此满城歌吹，看黄州阗咽。,送别题赠
天宇著垂象，日月共回旋。因何明月，偏被指点古来传。浪语修成七宝，漫说霓裳九奏，阿姊最婵娟。愤激书青奏，伏愿听臣言。诏六丁，驱狡兔，屏痴蟾。移根老桂，种在历历白榆边。深锁广寒宫殿，不许娥歌舞，按次守星躔。永使无亏缺，长对日团圆。,咏史怀古
渺渺风吹月上，雾挟霜回。百年心事老相催。人在夕阳落外。有梦常嫌去远，无书可恨来迟。一杯浊酒两篇诗。小槛黄花共醉。,人生感怀
芳信着寒梢，影入花光画。玉立风前万里春，雪艳江天夜。谁折暗香来，故把新泻。记得偎人并照时，鬓乱斜枝惹。,写景抒情
牡丹已过酴谢，飞尽繁花。浓翠啼鸦。绿水桥边卖酒家。年时携手寻春去，满引流霞。往事堪嚓。犹喜潘郎鬓未华。,送别题赠
朔雪驱将残腊去，东风放出新晴。绣衣瑞彩照岩城。江天收宿霭，湖水动春声。要净狐嗥并鳝舞，未烦鹤怨猿惊。元龙老气正峥嵘。毫端肤寸润，野烧绿痕生。,写景抒情
马上催归，枕边唤起，谢他闲管闲愁。正难行处，云木叫钩。似笑天涯倦客，区区地、著甚来由。真怜我，提壶劝饮，一醉散千忧。人生，谁满百，闲中最乐，饱外何求。算苦无官况，莫要来休。住个溪山好处，随缘老、蜡屐渔舟。虽难比，东山绿野，得似个优游。,人生感怀
浅黛宜颦，明波欲溜。逢迎宛似平生旧。低鬟促坐认弦声，霞觞艳艳持为寿。浓染吟毫，偷题醉袖。寸心百意分携後。不胜风月两厌厌，年来一样伤春瘦。,思妇闺怨
菖蒲叶叶知多少。惟有个、蜂儿妙。雨晴红粉齐开了。露一点、娇黄小。早是被、晓风力暴。更春共、斜阳俱老。怎得香香深处，作个蜂儿抱。,写景抒情
云在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。山鸣叶，江动石，总欢声。剑关玉垒千载，谁见此升平。细看尊前万蕊，相映眉间一点，黄气郁。江汉下淮海，都赖一长城。,咏史怀古
楚江空晚。怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。,羁旅思乡
万里青天，西来後我，先我东归。夜月鞭筹，春风幕府，鹗荐争推。杯行到手休辞。道秋菊、春兰有时。若到松江，莫惊鸥鹭，记取坡词。,羁旅思乡
善导可嗟今已往。化来老少皆归向。佛念一声分一镪。声才响。一声一佛虚空上。八万四千奇妙相。光明寿命皆无量。金色臂垂千万丈。鹅王掌。誓来迎接归安养。,咏史怀古
泪淹妆薄。背东风伫立，柳绵池阁。漫细字、书满芳笺，恨钗燕筝鸿，总难凭托。风雨无情，又颠倒、绿苔红萼。仗香醪破闷，怎禁夜阑，酒酲萧索。刘郎已望故约。奈重门静院，光景如昨。尽做它、别有留心，便不念当时，雨意初著。京兆眉残，怎忍为、新人梳掠。尽今生、拼了为伊，任人道错。,思妇闺怨
至言妙道。□□□□□□□。□□□□。□是蓬莱顶上仙。归根□□。□□□□方复命。复命常存。此事幽微好细论。,咏史怀古
芳友依依，结根遥向深林外。国香风递。始见殊萧艾。雅操幽姿，不怕无人采。堪纫佩。灵均千载。九畹遗芳在。,写景抒情
多情多病。玉貌疲来愁览镜。门掩东风。零落桃花满地红。重帘不卷。愁睹杏梁双语燕。强拂瑶琴。一曲幽兰泪满襟。,思妇闺怨
一春底事多佳气，非雾非云。郁郁氲氲。端为君家诞阿兴。庆源衮衮由高密，福有多根。百子千孙。此是元侯嫡耳孙。,咏史怀古
露条烟叶。惹长亭旧恨，几番风月。爱细缕、先轻黄，渐拂水藏鸦，翠阴相接。纤软风流，眉黛浅、三眠初歇。奈年华又晚，萦绊游蜂，絮飞晴雪。依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损、春风时节。隔邮亭，故人望断，舞腰瘦怯。,思妇闺怨
过雨园林绿渐浓。晚霞明处暮云重。小桥东畔再相逢。睡起未添双鬓绿，汗融微退小妆红。几多心事不言中。,写景抒情
春涨一篙绿，江阔暮涛寒。龙骧万斛飞举，鲸饮酒杯宽。醉倚舵楼清啸，目送孤鸿杳霭，景意与俱闲。恍若驭风去，蓬岛旧家山。记吾庐，环翠竹，拱苍官。碧云信杳，谁为日日报平安。桂棹桃溪归後，流水落红香寂，春事想阑珊。赖有锦囊句，写向此中看。,写景抒情
谁把幽香透骨薰。韵高全似玉楼人。几时劝酒不深颦。竹里绝怜闲体态，月边无限好精神。一枝斜插坐生春。,写景抒情
窄袖浅笼温玉，修眉淡扫遥岑。行时云雾绕衣襟。步步莲生宫锦。菊与秋烟共晚，酒随人意俱深。尊前有客动琴心。醉後清狂不禁。,写景抒情
驿飞稳驾高秋，迎人满目清新景。秋还有色，芙蓉照水，晨妆对镜。雪卷寒芦，字横过雁，渡浮孤艇。是骚人行处，腔风调月，香满袖、过梅岭。断岸烟收人静。雨声乾、桐疏枫冷。掀髯独笑，仙翁起舞，卧龙呼醒。近小阳春，为梅也合，迟迟鞭影。更郁孤、一笑追欢，料得坡翁首肯。,写景抒情
傍池阑倚遍，问山影、是谁偷。但鹭敛琼丝，鸳藏绣羽，碍浴妨浮。寒流。暗冲片响，似犀椎、带月静敲秋。因念凉荷院宇，纷丸曾泛金瓯。妆楼。晓涩翠罂油。倦鬓理还休。更有何意绪，怜他半夜，瓶破梅愁。红。泪乾万点。待穿来、寄与薄情收。只恐东风未转，误人日望归舟。,写景抒情
越女采莲秋水畔。窄袖轻罗，暗露双金钏。照影摘花花似面。芳心只共丝争乱。滩头风浪晚。雾重烟轻，不见来时伴。隐隐歌声归棹远。离愁引著江南岸。,送别题赠
春来江上打头风。吼层空。卷飞蓬。多少云涛，雪浪暮江中。早是客情多感慨，烟漠漠，雨。梁溪只在太湖东。长儿童。学庞翁。谁信家书，三月不曾通。见说浙河金鼓震，何日到，羡归鸿。,羁旅思乡
短亭杨柳接长亭。攀折赠君行。莫怪尊前无语，大多分外多情。何须苦计，时间利禄，身後功名。且尽十分芳酒，共倾一梦浮生。,送别题赠
月傍云头吐，风将雨脚吹。夜深乌鹊向南飞。应是星娥颦恨、入双眉。旧怨垂千古，新欢只片时。一年屈指数佳期。到得佳期别了、又相思。,思妇闺怨
羽箭雕弓，忆呼鹰古垒，截虎平川。吹笳暮归，野帐雪压青毡。淋漓醉墨，看龙蛇、飞落蛮笺。人误许，诗情将略，一时才气超然。何事又作南来，看重阳药市，元夕灯山。花时万人乐处，帽垂鞭。闻歌感旧，尚时时、流涕尊前。君记取，封侯事在，功名不信由天。,咏史怀古
苍立箨龙秀，青压雨梅肥。清和天气，无限佳景属斯时。试听虞弦初理，便有熏兮入奏，风物正熙熙。此日定何日，香篆袅金猊。记当年，两荚，应熊罴。男儿壮志，端在伊傅与皋夔。况是从容书史，养就经纶功业，早晚帝王师。但了公家事，方与赤松期。,咏史怀古
花如颊。梅如叶。小时笑弄阶前月。最盈盈。最惺惺。闲愁未识、无计定深情。十年空省春风面。花落花开不相见。要相逢。得相逢。须信灵犀，中自有心通。同杯勺。同斟酌。千愁一醉都推却。花阴边。柳阴边。几回拟待、偷怜不成怜。伤春玉瘦慵梳掠。抛掷琵琶闲处著。莫猜疑。莫嫌迟。鸳鸯翡翠，终是一双飞。,思妇闺怨
慵整金钗缩指尖。晓犹自入疏帘。绿窗清冷脸红添。妒粉尽饶花六六，回风从斗玉纤纤。不成香暖也相兼。,思妇闺怨
梅凋粉，柳摇金。微雨轻风敛陌尘。厚约深盟何处诉，除非重见那人人。,送别题赠
大溪面。遥望绣羽冲烟，锦棱飞练。桃花三十六陂，鲛宫睡起，娇雷乍转。去如箭。催趁戏旗游鼓，素澜雪溅。东风冷湿蛟腥，澹阴送昼，轻霏弄晚。洲上青苹生处，斗春不管，怀沙人远。残日半开一川，花影零乱。山屏醉缬，连棹东西岸。阑干倒、千红妆靥，铅香不断。傍暝疏帘卷。翠涟皱净，笙歌未散。簪柳门归懒。犹自有、玉龙黄昏吹怨。重云暗阁，春霖一片。,写景抒情
尽为春愁，尽劝春归，直恁恨深。况雨急黄昏，寒欺客路，月明夜半，人梦家林。店舍无烟，楚乡寒食，一片花飞那可禁。小凝伫，黯红蔫翠老，江树阴阴。汀洲杜若谁寻。想朝鹤怨兮猿夜吟。甚连天芳草，凄迷离恨，拂帘香絮，撩乱深心。汝亦知乎，吾今倦矣，瓮有馀春可共斟。归来也，问渊明而後，谁是知音。,思妇闺怨
伯鸾德耀贤夫妇，见说宜家。见说宜家。庭砌森森长玉华。天公遣注长生籍，服日餐霞。服日餐霞。寿纪应须海算沙。,咏史怀古
金风淅淅，银河耿耿，七夕如今又至。人间唤作隔年期，但只似、屈伸指臂。罗花列果，拈针弄线，等是纷纷儿戏。巧人自少拙人多，那牛女、何曾管你。,送别题赠
倚晴空。正三洲下叶，七泽收虹。叹年光催老，身世飘蓬。南歌客，新丰酒，但万里、云水俱东。谢故人，解系船访我，脱帽相从。人世欢易失，尊俎且更从容。任酒倾波碧，烛翦花红。君向楚，我归秦，便分路、青竹丹枫。恁时节，漫梦凭夜蝶，书倩秋鸿。,羁旅思乡
信山阴、道上景多奇，仙翁幻吟壶。爱一邱一壑，一花一草，窈窕扶疏。染就春云五色，更种玉千株。咳唾骚香在，四壁骊珠。曲折冷红幽翠，涉流花涧净，步月堂虚。羡风流鱼鸟，来往贺家湖。认秦鬟、越妆窥镜，倚斜阳、人在会稽图。图多赏，池香洗砚，山秀藏书。,写景抒情
一壑自专，五柳笑人，晚乃归田里。问谁知、几者动之微。望飞鸿、冥冥天际。论妙理。浊醪正堪长醉。从今自酿躬耕米。嗟美恶难齐，盈虚如代，天耶何必人知。试回头五十九年非。似梦里欢娱觉来悲。夔乃怜，谷亦亡羊，算来何异。嘻。物讳穷时。丰狐文豹罪因皮。富贵非吾愿，皇皇乎欲何之。正万籁都沈，月明中夜，心弥万里清如水。却自觉神游，归来坐对，依稀淮岸江。看一时鱼鸟忘情喜。会我已忘机更忘己。又何曾物我相视。非会濠梁遗意，要是吾非子。但教河伯、休惭海若，大小均为水耳。世间喜愠更何其。笑先生三仕三已。,人生感怀
恋帝里，金谷园林，平康巷陌，触处繁华，连日疏狂，未尝轻负，寸心双眼。况佳人、尽天外行云，掌上飞燕。向玳筵、一一皆妙选。长是因酒沈迷，被花萦绊。更可惜、淑景亭台，暑天枕簟。霜月夜凉，雪霰朝飞，一岁风光，尽堪随分，俊游清宴。算浮生事，瞬息光阴，锱铢名宦。正欢笑，试恁暂时分散。却是恨雨愁云，地遥天远。,人生感怀
与蜀有缘法，见我眼俱青。征车到处，弦管无限作离声。自笑四年留滞，漫说三边安静，分阃愧长城。一念天地阔，万事羽毛轻。欲归去，诗入社，酒寻盟。双鬓，老矣祗觉壮心惊。虽是东西惟命，已断行藏在己，何必问君平。举似铜梁守，怀抱好同倾。,羁旅思乡
墙上夭桃簌簌红。巧随轻絮入帘栊。自是芳心贪结子。翻使。惜花人恨五更风。露萼鲜浓妆脸靓。相映。隔年情事此门中。粉面不知何处在。无奈。武陵流水卷春空。,写景抒情
深秋庭院初凉。近重阳。篱畔一枝金菊、露微黄。鲈脍韵。橙齑品。酒新香。我是升平闲客、醉何妨。,写景抒情
著酒行行满袂风。草枯霜鹘落晴空。销魂都在夕阳中。恨入四弦人欲老，梦寻千驿意难通。当时何似莫匆匆。,人生感怀
五马归来，後车载得如花女。缓歌金缕。新样京华舞。主悦宾欢，一醉祛袢暑。停箫鼓。且须听取。三朵花能语。,送别题赠
妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与馀花别。识人青眼，慨然怜我疏拙。遐想後日娥眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。,写景抒情
败叶霜天晓。渐鼓吹、催行棹。栽成桃李未开，便解银章归报。去取麒麟图画，要及年少。劝公醉倒。别语怎向醒时道。楚山千里暮云，正锁离人情抱。记取江州司马，坐中最老。,送别题赠
绰约一枝红怨。疏雨淡烟池馆。梅子欲黄时，日倚朱阑几遍。争看。争看。人在沈香亭畔。,送别题赠
九畹芳菲兰佩好。空谷无人，自怨蛾眉巧。宝瑟泠泠千古调。朱丝弦断知音少。冉冉年华吾自老。水满汀洲，何处寻芳草。唤起湘累歌未了。石龙舞罢松风晓。,送别题赠
天公深藏巧，雪里放春回。不到闲花凡草，都付与疏梅。独立水边林下，萧萧冰容孤艳，清瘦玉腰支。触拨暗香动，风味欲愁谁。娥携，青女过，夜阑时。瑶冠琼佩，粲然一笑亦何奇。剩欲举觞对饮，不怕月明霜重，寒色著人衣。只恐邻笛起，化作玉尘飞。,写景抒情
门外绿阴千顷。两两黄鹂相应。睡起不胜情，行到碧梧金井。人静。人静。风动一枝花影。,写景抒情
仙家庭院。红日看看晚。一朵梅花挨枕畔。玉指几回拈看。拥衾不比寻常。天涯无限思量。看了又还重嗅，分明不为清香。,写景抒情
粉靥金裳。映绣屏认得，旧日萧娘。翠微高处，故人帽底，一年最好，偏是重阳。避春祗怕春不远，望幽径、偷理秋妆。醉乡。寸心似翦，飘荡愁觞。潮腮笑入清霜。斗万花样巧，深染蜂黄。露痕千点，自怜旧色，寒泉半掬，百感幽香。雁声不到东篱畔，满城但、风雨凄凉。最断肠。夜深怨蝶飞狂。,思妇闺怨
见扬州独有，天下无双，号为琼树。占断天风，岁花开两次。九朵一苞，攒成环玉，心似珠玑缀。瓣瓣玲珑，枝枝洁净，世上无花类。冷露朝凝，香风远送，信是琼瑶贵。料得天宫有，此地久难留住。翰苑才人，贵家公子，都要看花去。莫吝金钱，好寻诗伴，日日花前醉。,写景抒情
天上人间，这般光景，管无风雨。绣户珠帘，锦坊花巷，戏队将嫫母。月扇团圆，星球灿烂，路偏市三街五。升平事，牙旗铁马，且还旧家藩府。三垂见说，凯歌频奏，渐次不烦颦鼓。双凤云间，六鳌尘外，想间都人欢舞。火城春近，金莲地市，消夜果边曾语。如今但，梅花纸帐，睡魔欠补。,写景抒情
红绿烟村惨淡，市井初经虏。舍馆人家，凄凄但尘土。依旧春色撩人，柳花飞处，犹听几声莺语。黯无绪。匹马三游四楚。行路漫怀古。可惜风月，佳时尚羁旅。归处应及荼シ，与插云鬓，此恨醉时分付。,羁旅思乡
客子光阴，又还是、杏花阡陌。枕听、一窗夜雨，怎生禁得。银蜡痕消珠凤小，翠衾香冷文鸳拆。叹人生、时序百年心，萍踪迹。声不断，楼头滴。行不住，街头屐。倩新来双燕，探晴消息。可煞东君多著意，柳丝染出西湖色。待牡丹、开处十分春，催寒食。,送别题赠
风柔日薄江村路。一鞭又逐春光去。胡蝶作团飞。竹间桃李枝。醉魂招不得。一半随春色。桃李□无多。其如风日何。,写景抒情
不学真空不学仙。不居尘市不居山。时沽鲁酒供诗兴，莫管吴霜点鬓斑。只麽去，几时还。岂知魂梦□□间。凭君休作千年调，到处惟□一味闲。,羁旅思乡
凉露湿秋芜。空庭啼蟪蛄。紫苔衣、犹护金铺。疏箔翠眉人不见，流水急，泣鳏鱼。恨草倩谁锄。西风吹鬓疏。问刘郎、别後何如。纵有桃花千万树，也不似，旧玄都。,送别题赠
故国当年得意，射麋上苑，走马长楸。对匆匆佳气，赤县神州。好景何曾虚过，胜友是处相留。向伊川雪夜，洛浦花朝，占断狂游。胡尘卷地，南走炎荒，曳裾强学应刘。空漫说、螭蟠龙卧，谁取封侯。塞雁年年北去，蛮江日日西流。此生老矣，除非春梦，重到东周。,咏史怀古
偷得韩香惜未烧。吹箫人在月明桥。草芳似待玉骢骄。吹絮绣帘春澹澹，隔香罗帐夜迢迢。楚魂须著楚词招。,写景抒情
珠玉作泥沙，山谷量牛马。试上累累丘垅看，谁是强梁者。水浸浅深檐，山压高低瓦。山水朝来笑问人，翁早归来也。,写景抒情
陌上风光浓处。第一寒梅先吐。待得春来也，香销减，态凝伫。百花休谩妒。陌上风光浓处。繁杏枝头春聚。艳态最娇娆，堪比并，东邻女。红梅何足数。陌上风光浓处。日暖山樱红露。结子点朱唇，花谢後，君看取。流莺偏嘱付。陌上风光浓处。忘却桃园归路。洞口水流迟，香风动，红无数。吹愁何处去。陌上风光浓处。最是海棠风措。翠袖衬轻红，盈盈泪，怨春去。黄昏微带雨。陌上风光浓处。自有花王为主。富艳压群芳，蜂蝶戏，燕莺语。东君都付与。陌上风光浓处。红药一番经雨。把酒绕芳丛，花解语。劝春住。莫教容易去。,写景抒情
苍鹤飞来水竹幽。初弦凉月一帘秋。木犀花底试新。凤味砚供无尽藏，龙飞榜占最高头。慈闱洗眼看封侯。,写景抒情
芍药开残春已尽。红浅香乾，蝶子迷花阵。阵是清和人正困。行云散後空留恨。小字金书频与问。意曲心诚，未必他能信。千结柔肠愁寸寸。钿钗几日重相近。,思妇闺怨
晴浦溶溶明断霞。楼台摇影处，是谁家。银红裙裥皱宫纱。风前坐，闲斗郁金芽。人散树啼鸦。粉团黏不住，旧繁华。双龙尾上月痕斜。而今照，冷淡白菱花。,写景抒情
人物风流册府仙。谁教落魄到穷边。独班未引甘泉伏，三峡先寻上水船。斟楚酒，扣湘弦。竹枝歌里意凄然。明时合下清猿泪，闲日须题采凤笺。,送别题赠
净客之名从此有。多谢风流，飞驭陪尊酒。持此一卮同劝後。愿花长在人长寿。,送别题赠
嫌杀双轮，驾行客、之燕适粤。也不喜、船儿无赖，载他江浙。荡子不归鸳被冷，昭君远嫁毡车发。叹子规、闲管昔人愁，啼成血。渭城柳，争攀折。关山月，空圆缺。有琵琶改语，锦书难说。若要人生长美满，除非世上无离别。算古今、此恨似连环，何时绝。,送别题赠
